台文通訊BONG1報: 上sui2 e5查某 (頂pha1 )藍春瑞老兵ka7我報，洗衫免煩惱，阿香hoo7你靠，pang5-thinn7無差錯骨力一直做，眾人long2 teh4褒，古意生理好，不時人洘洘曲盤放teh4 go5，規間阿兵哥，壁頂花ko5-ko5，寄ui3台灣島記智有一套， 拄著錢就討，賒siau3 m7-bat4倒，無人嫌囉嗦附近tsiau5阿婆，少年揣long2無，kan1-ta1伊一个，be7輸咱大嫂身材無偌lo3，體格差不多，bong2 khue1準tshit4-tho5，無魚.蝦ma7好『小徑』倚ti7部隊e5邊--a1，ui3營區行--出-來是五分鐘nia5。我來e5第二工，趁講免徛衛兵、免作穡e5 lang3站，suan1出來營外bong2行bong2 so5，tsiah4知影金門iau2有tsit4款老百姓teh4 徛家e5庄跤所在。幾塊崁水泥瓦，用磚仔khong7 e5低厝仔，lang1-lang1 long2無相連，門扇long2拍開開，內底e5家私頭無講kai3鋪排，親像tshai7神明公媽e5尪keh4桌、八仙彩、膨椅、茶几、電視、 lian9-tsi2-kuh4 . . .，tsia1--e5看e7著e5裝設kap4咱台灣e5庄跤厝仔，小可e7比phing7--得；逐間ke1減long2看著 一~兩个tsiau5是梳頭tsang1 e5老阿婆坐ti7亭仔跤開講，顛倒查埔人long2 m7知走去佗，連半个影跡to1無看--著；行一輾轉透，long2是徛家e5民家厝，無人teh4做生理、賣mih8件；雄雄行tui3 一條狹狹仔be7相閃身--得e5無尾巷，tsiah4影著一間內底有兩檯撞球床，外口無吊khan9-pang2 e5店仔；倚去問內底e5厝主，tsiah4知影sng2一tshe5五khoo1 koh4 tioh8-ai3家己記分，kan1-tann1一搭e5生理場。厝前後壁e5塗路、巷管，long2無拄kah4半个人；啊若上大通e5打馬膠路，極ke1是兩隻計程車e7相閃--得，應該無tsiunn7四米闊tsiah4 tioh8，有tshai7一枝鐵做--e5，地號名寫『小徑』 e5公共汽車牌仔，我徛 ti7 hia1 siong3一睏，也無khuainn3 kah4半隻車來，照an2-ne1來臆，『小徑』 iau2算是iap4-thiap4 e5草地所在，生成就無幾个人ti7 tsia1出入。Seh8 kah4差不多beh4透--ah4，看講iau2早早，我koh4 uat4 轉去撞兩tshe5仔球，sng2煞，jim5十khoo1 hoo7厝主，我就走--ah4。 跳工，我khing5一寡ti7高雄壽山替換--落-來e5軍服，khu5 ti7水槽仔跤thua7衫，有人倚來問講： 「 Enn7 . . . ；你ka2-na2是頂日仔新來--e5，是--m7 ？ 」 「 Henn7啊；頭尾工總算，tsiah4來三工. . . 」我tann1頭koh4 順sua3 徛起來講： 「你是按怎看--e5 ？ 」 「先請教你貴姓、幾梯--e5 ？ 」伊穿一su1洗kah4強beh4褪色，m7-koh4 me5角熨到tshio1-tshio1-tshio1 e5軍服，伸手徛來我e5面頭前beh4 at4。「藍. . . 」 na2 ka7手蹄仔拭hoo7焦thang1 at4手，na2 koh4講： 「 979梯--e5。」 「是an2-ne1--啦，藍--先-生. . . tsia1 e5老兵，無人家己洗衫--e5 ；若有，就是新鳥仔！ 」 「無人家己洗衫？ 」我有淡薄仔hoonn3玄就 koh4問： 「你是講tsia1有替人洗衫e5所在，是--m7 ？ 」 「營房外口e5 『小徑』 hia1 就有--ah4，我身軀tsit4-su1就是hia1熨--e5 ； khai1一絲仔錢nia5，就免艱苦濟kua3，做查某人ke1-le2 ！ 」 「昨hng1我有去hia1 seh8，ka2-na2無e5款？ 」 「 An2-ne1你行無夠透. . .我報--你； Ui3撞球間e5後壁溝出--去，碰著一條三叉巷仔，uat4正爿入--去，就看--著-ah4。」 「多謝--你，有閒我e7 koh4去揣」 「 Ke1行--幾-步-仔，一定揣e7著. . .講到tsia1 就好，啊無我先失禮. . . 」 （後期sua3接）