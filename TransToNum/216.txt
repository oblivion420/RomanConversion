台文通訊BONG1報: 感謝佛祖
王淑珍有兩个乞食，逐工long2同齊經過一个富戶人in1兜。富戶人兜e5主人家，逐工long2 e7 tan3一寡仔銀角仔hoo7--in1，比較khah4高強大漢hit4个乞食提著銀角仔long2 e7歡頭喜面，大聲對主人家唱講：「多謝頭家喔！你真正是仁心有慈悲，做好代。你一定e7長歲壽，食到老老老，身體健康、無病疼、無災厄！」另外hit4个生做瘦瘦、細漢細漢e5乞食，逐遍提著銀角仔，long2頭le5-le5 、細細聲仔講：「感謝佛祖恩典。」

Tsit4个富戶人逐工long2 e7 tan3銀角仔hoo7--in1，逐工long2聽著兩種無仝感謝e5聲音，一个大聲感謝--伊，另外一个細細聲仔感謝佛祖。

富戶人頭起先無感覺有啥mih4無妥當，尾仔心內沓沓仔開始感覺有淡薄仔無爽快，hit4種無爽快e5感覺一直累積、累積，累積到有一工，心肝內真懊惱： 「He1就真奇怪囉！是我hoo7伊錢，伊long2無感謝--我，suah4去感謝佛祖，我看我tioh8-ai3 hoo7伊一點仔教示，hoo7伊知影應該感謝e5人是我。」

富戶人心內an2-ne1拍算，就行去phang2店，請做phang2師傅ka7伊烘兩條一模一樣、平大條e5俗phang2。富戶人將其中一條偷偷仔挖一空，tsinn1一寡值錢e5珠寶入--去，koh4 ka7封hoo7好勢。Tsit4兩條俗phang2外表看--起-來仝款仝款，無啥mih4精差。Hit4兩个乞食來e5時，富戶人ka7 hit4條普通e5俗phang2分hoo7 hit4个瘦瘦、細漢細漢、 kan1-ta1 e7-hiau2感謝佛祖e5乞食。Ka7 hit4條tsinn1珠寶e5俗phang2，分hoo7 hit4个高強大漢、逐工感謝伊e5乞食。

富戶人心內an2-ne1想：「Tsit4遍我絕對beh4你知影，感謝我kap4感謝佛祖到底有啥mih4差別！」

大漢乞食一提著hit4條好料e5俗phang2，感覺有淡薄仔沉重，心內暗暗仔想講：「Tsit4條俗phang2一定是麵粉無發，凡勢be7好食。」伊一向真愛佔人便宜，隨ka7細漢乞食講：「我tsit4條俗phang2 kap4你換，好--無？」
大漢乞食無講理由，細漢乞食也無問，伊e5想法真單純：「這無定著是佛祖e5安排！」就隨kap4大漢乞食相交換。
第二工開始，hit4个細漢乞食就m7免koh4出去ka7人分--ah4，伊心內非常感謝佛祖！

富戶人看著大漢乞食又koh4來ka7伊分，心內感覺真奇怪，就開喙ka7問：「你hit4條俗phang2 kam2 long2食完啦？」

大漢乞食應講：「食了--ah4 ！」

「若an2-ne1，hin1內面e5珠寶--leh4 ？」富戶人繼續ka7問。「珠寶？」聽主人家an2-ne1 ka7問，乞食tsiah4知影hit4條俗phang2提著重重，是頭家好意，包值錢e5珠寶ti7內底beh4 hoo7--伊。Tsit4聲反悔已經be7赴啦，大漢乞食na2頓心肝na2講：「我掠準hit4條俗phang2是麵粉無發，be7好食，kap4另外hit4个相交換。」富戶人tsit4時tsiah4覺悟，感謝佛祖kap4感謝--伊到底有啥mih4差別。
感謝--伊kan1-ta1是私心想貪，想beh4分khah4濟。感謝佛祖是自在感恩、無貪念，自然有伊e5福報啦！
