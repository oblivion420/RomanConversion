台文通訊BONG1報: 草港e5鵝肉擔─ ─ Tam7-sam2會第三攤林漢森最近為著一寡俗事leh4走tsong5，suah4 khah4無時間來招一寡仔「 ma2-tsih4 」去tam7-sam2，今仔日tsiann5無簡單e7-tang3招幾个仔「 ma2-tsih4 」來去iau1-sai5--一-下，tse1是偌ni7仔歡喜e5代誌。Guan2幾个「 ma2-tsih4 」參詳了後，決定tsit4擺beh4食khah4好--一-寡-仔，最後guan2揀tsit4間徛ti7省道１７號道路邊，頂港有名聲、下港有出名e5好食鵝肉擔。Tsit4間鵝肉店e5外表並無hiann2目，伊是一間起有二、三十年久e5二樓透天厝，m7-koh4生理是好kah4 ping2--過。伊kan1-ta1賣早頓kap4中晝頓nia7-nia7，暗頓無賣。每工透早一開店，內底椅桌就坐kah4 tinn7-tinn7-tinn7，生理好kah4人客為著beh4搶好位thang1坐，long2 tioh8-ai3提早來排隊； Koh4-khah4 ham3--e5是：人客為著buai9等hiah4久，long2 tioh8-ai3走去頭家leh4 tshik4麵e5頭前等，家己phang5菜、 phang5麵轉（ tng2 ） --來。Guan2為著beh4佔好位，一行數名，早早就坐阿吉仔hit4台美國進口、闊koh4大pan7 e5 CRV高級車，一路tui3彰化市沿彰草路行，駛到盡磅拄著17號道路，倒uat4就到位，tsiann5好揣。一到位，內行e5阿隆趕緊tsong5入店頭排隊，準備點菜；我kap4阿吉就趕緊tsong5入店內揣椅揣桌來坐。雖bong2人客tsiann5濟，m7-koh4頭家hit4陣人跤手ma7 tsiann5 liu2-liah8，guan2等無偌久，一項仔一項e5菜就沓沓仔phang5--出-來；目一nih4，桌頂已經一桌gio2-gio2 、 tshinn1-tshioh4 tshinn1-tshioh4 e5 tshenn1-tshau1排好；有tshinn1 koh4甜e5鵝肉，tsinn3 kah4酥酥e5蝦仔，也有炊kah4芳kong3-kong3 e5三角仔魚； Iau2-koh4叫一盤炒雜菜麵，內底摻幾若項海產，有花枝、蝦仁，koh4有幾項仔叫be7出名e5海產； M7-koh4，人講「食魚食肉，ma7 tioh8菜kah4 」，上尾，guan2 koh4點一項青菜－蕹菜來kah4，規桌頂排kah4洘tsut8-tsut8，tsiann5 tshenn1-tshau1。Tsit4擺是guan2 tam7-sam2會食了上tshenn1-tshau1--e5，逐家long2食kah4飽tsut4-tsut4，tsiok4歡喜--e5。M7-koh4，人客實在真正濟，guan2 m7敢坐siunn1久，驚耽誤著頭家e5生理，食差不多半點外鐘久，就趕緊離開。Sua3--落-去，guan2揣一間老牌老字號e5咖啡廳，伊已經開幾若年--ah4，有淡薄仔名聲。坐--落-來了後，有人點『摩卡』，有人點『藍山』，也有人點『卡布奇諾』，無偌久，規間咖啡廳就變kah4芳kong3-kong3，逐家lim1咖啡配話，過一个輕鬆e5 e1晡。Ti7 tsit4个世界景氣tsiah4-ni7 bai2 e5年代，留蹛台灣本地khai1錢上實在，雖bong2 khai1 e5錢無濟，m7-koh4對台灣e5景氣上有幫贊，因為，無論你錢按怎khai1，錢long2 iau2留ti7台灣內底leh4絞，be7走--出-去，hit4種經濟循環e5效果是你khai1--出-去金額e5幾若倍；無親像一寡仔領十八pha1--e5，tiann7-tiann7 long2飛行機坐--leh4，就去外國tshit4-tho5，錢long2 ti7外國leh4 khai1，外匯就an2-ne1一直走--出-去，對台灣e5經濟一點仔幫贊to1無，若an2-ne1-senn1，台灣e5經濟kam2 e7好？人食kah4五十外，身體e5新陳代謝沓沓仔變慢，若做tsit8-khun3食siunn1濟，代謝be7去，就e7積蹛腹內變做油，be7大khoo1，tsiah4奇怪。為著tsit4个緣故，guan2 tsiah4招幾个「 e7-hah8 」 e5好朋友，無定期來「 tam7-sam2 」 --一-下。「 Tam7-sam2 」 e5意思是khah4清e5料理kap4營養，無真濟油，ma7無真濟「 tsolesterol1 」。上重要--e5是be7-sai2食siunn1濟，來增加胃腸e5負擔；胃腸若無負擔，病疼就be7來；人若無病疼，人就清爽；人若清爽，看--起-來就e7青春、就e7健康。Tse1是「 tam7-sam2會」上重要e5目標。