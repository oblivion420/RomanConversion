台文通訊BONG1報: 期待一份有語文主體性e5媒體 － － 《台文通訊》 kap4 《台文BONG1報》合刊總編輯廖瑞銘教授在兩份歷史悠久的文學雜誌合刊第一期，寫下了他的回顧及展望，不管你是台語文的老朋友，還是剛到的新朋友，亦或你只是偶然路過，我們都歡迎你透過《台文通訊BONG1報》，進入台語文學的美麗世界。廖瑞銘因為是讀歷史出身--e5，我對任何事工long2習慣性ai3做歷史回顧，來檢討行--過e5路，koh4 ui3檢討中思考sua3--落-來e5路beh4按怎行。《台文通訊》創刊二十週年、 《台文BONG1報》創刊十五週年，ti7台語文運動中long2算是長歲壽e5刊物，有資格thang1做歷史回顧--ah4。《台文通訊》是ti7海外編輯發行e5台語文運動刊物（註），伊e5宗旨是beh4實踐「喙講台語，手寫台文」 e5理念，所以，初期刊--出e5文章khah4偏重運動性，說理--e5 、報導--e5佔大部份，文學作品只是「副刊」性質。《台文BONG1報》是ti7台灣創刊發行，而且koh4自開始就定位ti7 「台語文學專門雜誌」，運動性e5文章無beh4刊，消息報導是附帶e5服務。《台文通訊》頭五年ai3容納海內外所有e5台文作品，有《台文BONG1報》了後，兩个刊物tsiah4照創刊時e5宗旨量約仔做編輯分工。2006年，台灣e5李江却台語文教基金會決定接手《台文通訊》總發行工作，《台文通訊》 kap4 《台文BONG1報》兩爿編輯e5溝通更加密切，實際上已經有合刊e5粗坯--ah4。Gun2透過意見調查kap4濟濟e5支持者討論真久，到舊年（ 2011 ）底tsiah4做最後e5決定beh4合刊。《台文通訊》 kap4 《台文BONG1報》 tsit4兩份刊物ti7 tsit4-tsun7合刊發行，顯示三項歷史意義：第一、海內外台語文運動力量e5結合：台語文運動ui3海外湠轉來台灣，已經成熟釘根，穩定發展。第二、 「漢羅lam7寫」書寫形式e5成熟： Tsit4兩刊所用e5 「漢羅lam7寫」書寫形式，已經tsiann5做社會普遍tik4 e7-tang3接受e5台語文字系統。第三、語文主體性理想e5期待：台語文運動所追求e5 「母語權」，是beh4用台語表達生活e5一切，建立咱e5 「語文主體性」，兩刊合刊發行，期待ui3台語文學出發，刊載koh4-khah4濟領域分類e5台語文，完成語文主體性e5理想。「通訊」 kap4 「 BONG1報」 long2是運動性質定位e5刊物名稱，iau2停留ti7推（ tshui1 ）廣、鼓吹人來看e5階段，希望咱繼續拍拚，當「講台語」 、 「寫台文」，無需要解說、無需要勉強，成做咱生活e5自然，到hit4-tsun7，咱就e7需要一份呈現台語文化生活e5綜合媒體。 咱tsit4-tsun7 e5合刊是beh4迎接hit4一日e7 khah4早臨到。  （註： Ti7北美負責十二冬發行工作--e5是聰美姊紀念基金會，ti7台灣頭一冬負責發行工作--e5是前衛出版社，真感謝in1 e5熱情kap4奉獻。）  （作者是本雜誌e5發行人兼總編輯，ma7是中山醫學大學台語系系主任）