台文通訊BONG1報: 有食koh4有掠－我讀《無影無跡》e5心得
黃紹寧

《無影無跡》小說集內面有四篇小說，頭篇是〈無影無跡〉，故事大概是描寫做炭礦tsit4个頭路e5一寡me1-me1-kak4-kak4。包括官商勾結、趁烏心錢，落尾，炭坑淹水，人命m7值錢，男主角阿文ma7因為an2-ni1行上法院。M7-na7 an2-ni1 ,內底ia2有伊kap4查某人感情e5膏纏、反背計較、 sui2某討契兄，挑戰查埔人e5尊嚴，ka7一个查埔人內心e5躊躇kap4軟tsiann2表達kah4真sui2-khui3。

頭起先，看著「無影無跡」tsit4四字e5時，心內koh4 leh4想講：kam2是kap4魔神仔有關係，繼續ka7看--落-去，原來，伊e5話頭上尾句，「世間本tsiann5一場空」，其實就已經ka7「無影無跡」做一个解說--ah4。人long2講做炭礦--e5是「已經入落塗，只是ia2未埋」。但是tsiah4-ni7危險e5 khang1-khue3 ma7是真濟人相tsinn1 beh4愛，因為若挖有炭，tsit4世人就無煩惱食穿--ah4 ,無怪逐家tsiah4興。

小說內底ka7炭礦e5世界寫kah4真詳細，有幾若个語詞我long2 m7-bat4，作者e5台語khui3-khau2 、聲嗽，ti7 guan2 tsit4-ian5已經罕leh4聽--著-ah4。Tsit4-ma2 e5少年人in1 e5台語long2受著華語影響，我ma7 tiann7-tiann7講be7輾轉，ti7拄開始讀小說e5時，有真濟講法kap4譬喻long2 ai3唸幾若遍tsiah4 e7-tang3了解。Tsiah4-ni7原味sui2-khui3 e5台語，確實tsiann5雅氣，尤其是hit4段男女情愛動作e5描寫，ka2-na2是ti7我e5目睭前leh4搬演，ti7 leh4讀e5時tsun7，感覺tsiok4刺激，be7輸做賊驚hoo7人發現hit4種感覺。

翁某扶持、互相體諒本來就是天公地道，無論是早前a2是tsit4-ma2。小說內底，阿文in1某無守婦道，落尾離緣kap4契兄做伙；阿文suah4 kap4契兄e5前某鬥陣。感情e5代誌上歹講，阿文對in1某原諒再原諒，是按怎in1某ma7是koh4去愛著別人--leh4 ？

感情tsit4回事是be7-tang3勉強--e5，人tiann7-tiann7講愛情是tshong1-pong7--e5，兩个人beh4行做伙e5時一定是互相真意愛，鬥陣了後，tsiah4發現個性be7合，m7-koh4 ma7已經結婚有囡仔；一个查某人因為傳統束縛be7-tang3像查埔人去酒家消thau2，只好踮厝內tsua7囡仔，日子一久，kam2 擋e7-tiau5，所以就開始e7想空想phang7去揣一寡消遣，ti7 tsit4个時tsun7，koh4拄著一个kah4意--伊e5查埔人，hit4種少年時代e5熱情、自信ka2-na2 long2揣--轉-來-ah4，莫怪e7愈蹽愈深，其實m7管啥人拄--著，long2真oh4得冷靜來想，因為愛--著是感情上原味e5表現，m7是理智、道理有法度解說--e5。

俗語講：「一更散，二更富，三更起大厝，四更拆be7赴。」故事後壁，可憐e5工人拄著失德頭家，炭坑淹水，ia2未趁錢命就賠了了，規个頭殼long2是錢e5頭家ma7 ti7 tsit4時精神--ah4。因為siau2貪，害著tsiah4濟人，m7-koh4法院ma7 tsiah4判伊兩年nia5。Tsiok4無公平，lanê2社會就是an2-ni1 tsiah4 e7 be7進步，法律be7輸是leh4保護歹人，bat4字--e5欺負m7-bat4--e5，實在真可惡。內底有講著：「世間人所結e5恩怨，若m7是錢，就是情。」講破ia2是為著一字「貪」。

人生在世短短數十年，lan2若憑良心做代誌，我想無論是好是歹，內心tiann7-tioh8是安穩--e5。人講「歡喜做，甘願受」，ma7有人講「甘願做，歡喜受」，無論你是佗一个，long2 ai3對家己e5人生負責，怨天tsheh4地無彩工，骨力拍拚khah4有影，人生親像一齣戲，beh4按怎搬tsiah4 e7精彩，是無人知；是講lan2人tiann7-tioh8 ai3有夢，青春美夢也好，戀愛夢也好，因為夢e7-tang3 hoo7人勇氣kap4氣力繼續行--落-去，就算落尾ma7是一場空，上無lan2堅持過。

讀tsit4篇小說進前，台語小說對我來講，ka2-na2是生份人仝款，我e5台語能力ia2有tsiann5大e5進步空間。自從Hong7-tin1老師推薦我讀藍春瑞先生e5《無影無跡》小說集了後，be7輸是焦柴去拄著烈火，suah4 tiau5--leh4，愈讀愈興，tsit4-ma2我不三時就 leh4 kap4 tsit4个生份人約會，我想我是命中註定beh4 kap4伊行一世人--ah4。台語小說tsit4-ma2對我來講，是有影koh4有跡，有食koh4有掠ooh1。
