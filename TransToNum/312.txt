台文通訊BONG1報: 愛情e5回聲
林昀樺


耳空e5回聲

有一屑仔e5熟sai7

是回憶來ka7我創治

Iah4是你就ti7 tsia1

越頭

心親像hoo7啥mih8壓迫

原來是

滿滿e5無重量e5回憶


愛情e5回聲

聽著內心bat4有e5 phok8-phok8跳

聽著bat4有e5堅持

聽著bat4有e5誓盟

聽著我講過

Hoo7我一紀年

我也是無法度ka7你be7記--得

思念、收藏、回聲

回聲ka7我問

眷戀啥mih8 ？

後悔啥mih8 ？

不管是啥mih8

我知影

無法度越頭轉（ tng2 ） --去


愛情e5回聲

Koh4一擺感受家己e5艱苦

知影hoo7你騙

也選擇原諒

Koh4一擺感受家己e5 gong7呆

啥mih8 long2是一場空

Lan2感受e5快樂是實在--e5

Lan2鬥陣e5回憶是有影--e5 

只是你是一個過路人

無屬ti7我e5過路人


愛情e5回聲

快樂

Han2-huah4

艱苦

失神

……

每擺e5回聲

Long2有伊e5意義


愛情e5回聲

細膩去聽

Tsiah4發現

Tsia1-e5連疊（ lian5-thah8 ） e5聲

是上kai3 sui2 e5 聲音
