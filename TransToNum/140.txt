台文通訊BONG1報: 宋米仔對抗大海翁林美麗6月底國校仔拄tsiah4結業，一學期結束--ah4，tng1-leh4歡喜有兩個月e5時間thang1好補一下仔元氣--leh4，siang2 .知病院一通電話ka7我歇熱e5計劃long2拍亂--去。6月29 e1晡兩點，病院通知我講囡仔車禍tng1-leh4急救，叫我ai3緊過--去，因為無家屬e5簽字in1無法度做sua3--落-來e5檢查。Tui3屏東市phiann1去東港上緊ma7 ai3四十分，頭殼內想--e5是m7知囡仔有嚴重--無？ E7-sai2聯絡啥人khah4就近先過ka7看--一-下？等--leh4屘囝若ui3學校轉--來，beh4按怎ka7安搭？ Ai3提囡仔e5健保卡，ai3提錢，身份證有可能ma7 ai3 ka7提--去. . .。去到hia1 tsiah4知影挵kah4真嚴重，tsiah4踏入急診室，大兄已經ti7 hia1--ah4，伊ka7我講是對方ti7劃雙黃線禁止迴轉e5林邊大橋頂tng2-uat4 beh4上北，囡仔拄好beh4轉去佳冬，閃be7赴tsiah4挵--著-e5。知影伊m7是起事者，我e5心肝有khah4定著，m7-koh4 sua3--落-來ti7 hia1等--我-e5是一堆等beh4簽名e5同意書。Tsit4擺囡仔實在挵kah4真嚴重，規个歇熱long2我ti7病院、安養院、厝--裡、成大tsit4幾个所在leh4走tsong5。佳哉咱tsit4-ma2 e5醫療真正進步，所擺雖然是挵kah4重傷，ti7病院一項一項手術e5情形下，囡仔親像hong5 . lih4破e5布尪仔，隨个仔隨个long2補thinn7好勢。因為少年，恢復了真緊，連伊e5主治醫生to1講guan2 tsiok4幸運--e5，挵kah4 tsiah4嚴重koh4 e7-sai2恢復了hiah4-ni7緊，而且koh4好跤好手無破siunn3，講guan2一定做tsiok4濟好代，tsiah4 e7 tsiah4-ni7有福報。等到伊有法度去交通隊做車禍筆錄就已經是車禍了e5第50工，開始進入guan2 kap4對方調解e5階段。起事者是一个拄tui3中部轉來故鄉揣頭路e5少年囡仔，26歲，hit4工伊無lim1酒，只不過是貪緊想beh4迴車tng2-uat4上北，無去注意著ti7林邊大橋頂有劃雙黃線禁止迴車tng2-seh8 e5標誌，結果害guan2囝挵一下tsiah4嚴重。對方真古意，ma7一直表現出beh4負責e5誠意。不而過，ti7和解e5過程in1是全部交代hoo7保險公司去處理，因為in1有保全險koh4加重意外400萬，照理講保險公司是ai3替in1出面吸收、解決賠償e5責任。M7-koh4生理人在商言商，調解e5時，保險公司看guan2囝好跤好手--ah4，無親像guan2所講--e5 hiah4-ni7嚴重，一直無想beh4照guan2 e5訴求賠償。其實對tsit4種車禍理賠e5金額計算，guan2 ma7是一屑仔經驗to1無。因為七年前翁婿bat4去挵著一个歐巴桑，害人e5手骨斷--去，Hit4-tsun7伊賠人二十二萬，tsit4擺guan2囝是pin2仔骨斷七支、下頦骨碎--去、脾kap4肺long2有破空出血、頭殼e5後khok4有蜘蛛網膜出血、血胸，病情嚴重kah4兩擺進出加護病房。親像an2-ne1，guan2是beh4按怎計算tsit4種人身傷害e5損失？ Guan2上煩惱--e5是：伊m7知ai3休養偌久tsiah4有法度koh4再做khang1-khue3，拄退伍e5少年人，因為車禍規个人生全變款。Ti7調解e5過程，我又koh4落入hit4種深沈e5鬱心，我知影he1是因為過頭操煩e5結果，m7-koh4對方e5保險公司na2像冷血e5蜈蜞，看guan2艱苦、看guan2傷心、看guan2為囡仔煩惱，kai3-sing5 long2 kap4 in1無ti7代。我tsiok4受氣，m7-koh4 m7知beh4按怎kap4 in1 tsit4種大資本家tshiau5賠償金，家己揣六法全書，看對方犯著民法第幾條、刑法第幾條、照理guan2 e7-sai2請求啥mih4賠償…。因為囡仔傷著頭殼，車厄了真濟代誌long2放be7記--ah4，guan2 tsiah4致覺著代誌大條，揣病院做鑑定，有失去短期記憶e5情形。腦神經內、外科long2建議先hoo7食藥仔看mai7，若beh4用khah4好e5藥仔，ai3自費，為著囡仔e5健康，khah4貴ma7 ai3 ka7 khai1--落。一張一張e5醫生證明開--出-來，tsiah4 hoo7保險公司正視著guan2囝受--著e5傷害。做代表e5叔伯阿兄ti7調解e5過程ma7一直替guan2 tshiau5-tshik4，路尾tsiah4圓滿解決。Ti7調解e5過程hoo7我真感慨： 「法律是保謢bat4法律e5人」 tsit4句話真正無m7-tioh8。Guan2 e5訴求m7是ti7賠償金e5濟少，是tsit4場車禍對一个tng1青春e5少年囡仔e5人身傷害是hiah4-ni7大，起事者一時貪緊suah4來犯錯，ma7 hoo7 guan2真大e5警醒，自hin2了後我ham7翁婿leh4駛車long2 tsiok4細膩，因為法律仝款保障無犯錯e5人。刑法e5過失傷害告訴ai3 ti7六個月內提出，所以ti7-leh4談判e5時，除了ai3知影談判e5技巧，仝款ai3有應該有e5法律智識。無權無勢e5 guan2親像一隻宋米仔leh4對抗資本家hit4隻大海翁，倚靠--e5 ma7是m7屈服，m7願ng3 in1 tam3頭e5骨格。代誌既然圓滿解決，陪囡仔重huah8出伊人生e5跤步，是guan2 koh4來上重要e5 khang1-khue3。