台文通訊BONG1報: 玄奇e5囡仔仙（十四） # Sann1-kap4讀小說 專欄，本文使用教育部推薦漢字kap4臺灣閩南語羅馬字拼音方案台文通訊BONG1報329期，2021年8月出刊。李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。作者：張家榮經過一tiap4仔久，火柱--a7 ku1落來ka7六tsainn2--e5咬耳仔，細聲講： 「今仔下晡三點thong2仔，鴨霸王kap4紅猴兩个，鬼鬼sui7-sui7，假仙beh4 peh4去樹頂挽龍眼，其實，in1兩个是好色豬哥，ti7-leh4偷看阿美小姐洗身軀，無細膩tui3樹頂跋--落-來，驚一下三魂七魄tsiau5散了了！ 」六tsainn2--e5聽煞，規个人long2 gang7--去。伊想無火柱--a7是按怎知影tsit4件偷來暗去e5見笑代。兩蕊目睭掠伊金金siong3，連nih4 long2無nih4 ！過無偌久，六tsainn2--e5雄雄tui3塗跤tio5--起-來，激一个笑詼e5表情，ka7豆腐嬸--a3 thuh4 ： 「臭豆腐--e5，一kuann7話講kah4 lo3-lo3長，原來lin2 hit4箍浮浪貢e5後生，是為著beh4偷看人洗身軀，tsiah4 e7摔--落-來--ooh4 ！家己e5囝做tsit4號見笑代，做老母--e5 hiau1-hing7 kah4參落去替囝am1-kham3，an2-ne1 thiong2-sing7 kam2 be7 siunn1超過？ 」豆腐嬸--a3去hoo7 an2-ne1 hoo3，馬上pinn3面ka7 jiang2 ： 「你mai3烏白講，阮囝tang1時偷看人洗身軀？你是佗一蕊目睭看--著--e5 ？無證無據e5代誌，sa1 leh4亂話。總講--一-句，按頭到尾long2 ai3怪火柱--a7，若無…… 」 「若無按怎？我講lin2 hit4箍m7-tsiann5囝就是歹代誌做siunn1濟——報應--lah4 ！ 」六tsainn2--e5 an2-ne1 ka7接話。「反正我m7管--lah4，siang2叫火柱--a7 hiah4-ni7破格，害阮囝受著咒讖！今仔日無論如何，伊濟少long2有責任，一定ai3 ka7阮紅猴醫hoo7好，我kan1-na1賰tsit4个孤囝nia5，萬不二伊若有三長兩短，我ma7無想beh4活--落-去--ah4 ！ 」豆腐嬸--a3激動kah4失去理智，親像起痟仝款，衝過去beh4 giu2火柱--a7，強beh4 ka7 tshua7走。「 Kan3 lin2娘！你tsit4-ma2是leh4創啥，起痟--ah4是--m7 ！ Lin2囝受傷m7就去揣醫生，火柱--a7 kan1-tann1是一个啥mih8 long2 m7 bat4 e5囡仔，thai3有才調救lin2囝--lah4 ！ 」六tsainn2--e5無想著豆腐嬸--a3 e7雄雄衝--過-來，隨倚去ka7掠tiau5--leh4，sua3--落大大下ka7搧一个喙phue2，歹聲嗽ka7 tshoh4-kan3-kiau7。「醫生看--過--ah4，就是連醫生to1診斷be7出來是致著啥怪病，我m7-tsiah4 e7來揣囡仔仙。若無，你當做我食飽siunn1閒，愛來tsia1揣lau3-khui3 hoo7你khau1洗--ooh4，to1無leh4目睭皮無漿am——2行m7知路！ 」豆腐嬸--a3雄雄hoo7搧tsit4下，小可tioh8生驚，au2鬱kah4喙翹kuan5-kuan5，直直挲喙phue2。「囡仔仙？我tsiah4想beh4問你nia5，到底是siang2 ka7你講火柱--a7是囡仔仙--e5 ？ 」六tsainn2--e5露出一个giau5疑e5表情問。「 Suah4 m7知拄仔鴨霸王去阮厝看紅猴，kap4我提起火柱--a7用喙瀾kap4掃帚ka7治跤傷e5神奇代，叫我來揣火柱--a7 tsit4位囡仔仙看mai7。」豆腐嬸--a3 an2-ne1回答。「你愈講愈hue1，lin2爸聽kah4霧sa3-sa3。我問--你，是siang2送紅猴tng2--去--e5 ？ 」 「是鴨霸王ka7 ainn7--tng2-來--e5。」豆腐嬸--a3 an2-ne1應。「 In1兩个到底是真正去挽龍眼，iah4是偷看阿美--a3洗身軀？ 」六tsainn2--e5一再ka7逼問，想beh4知影火柱--a7講--e5是m7是真--e5。「詳細……我ma7無kai3了解，鴨霸王是ka7阮講……挽龍眼。」豆腐嬸--a3家己ma7 m7知影代誌e5真相，去hoo7問一下面long2紅--起-來，話講kah4 thi1-thi1-thuh8-thuh8，有淡薄仔大舌。「 Hngh4 ！我看是偷看人洗身軀khah4有影。是講，鴨霸王哪e7無代誌，kam2 e7是紅猴khah4歹運？ Iah4是…… 」六tsainn2--e5 be7輸無頭胡蠅仝款，心肝內iau2想無火柱--a7是leh4 pinn3啥bang2，kan1-tann1 gong7-gong7仔臆。Tsit4个時tsun7，徛ti7邊--a1看鬧熱e5火柱--a7出聲--looh4。伊面挲挲--leh4，tsing2頭仔au2-au2--leh4，激一个真歹看e5面腔講： 「善有善報，惡有惡報，m7是m7報，是時辰未到。Siang2講鴨霸王無代誌，因果循環，伊只是報應了khah4慢nia5，三工後伊ham7紅猴兩个long2 ai3死！ 」 「 Ai1-io7，夭壽--ooh4 ！ Tsit4號咒讖人死e5話m7-thang1亂講！ 」六tsainn2--e5一聽著tsit4款無根據e5痟話，馬上tio5--起-來。「啊是有影--無？三工後kam2真正e7死人？ 」六tsainn2--e5不止仔好玄，隨倚過去細聲問。「規欉好好——無錯！ 」火柱--a7胸坎仔thing5起來ka7應。有一句話講： 「做人m7-thang1 siunn1鐵齒！ 」一點仔to1無m7-tioh8 ！ Tng1豆腐嬸--a3聽著火柱--a7講紅猴e7死e5時，伊驚一下面仔白死殺，馬上致覺著：代誌大條--ah4 ！所致，豆腐嬸--a3驚惶kah4雙跤跪落地，哭kah4目屎四lam5垂，直直ka7火柱--a7磕頭拜託： 「囡仔仙，請你一定施展法術救阮後生……拜託拜託！ 」 「豆腐嬸--a3 mai3 an2-ne1--lah4 ！我m7是啥mih4囡仔仙，你m7-thang1 ka7我跪，an2-ne1我e7夭壽neh4，我只是一隻…… 」火柱--a7看豆腐嬸--a3跪leh4直直ka7磕頭，tioh8急kah4隨ka7牽--起-來。不而過，伊m7知是beh4講啥，話講一半suah4吞倒tng2--去。「一隻啥？ 」豆腐嬸--a3額頭腫kah4像麵龜仝款，激動kah4 ka7火柱--a7 e5手giu2--leh4，強beh4追問伊是一隻啥mih8。但是，火柱--a7 kan1-tann1一直搖頭，按怎to1 m7講。「豆腐嬸--a3，你m7免管我到底是啥，“神仙難救無名客”，我e5喙瀾kap4掃帚無才調救lin2囝，koh4再講，lin2囝kap4鴨霸王做hiah4-ni7濟傷天害理e5代誌，而且蹧躂濟濟查某囡仔，野蠻、殘忍、邪惡……姦淫謀殺人命，tsiah4-ni7濟歹心烏lok4肚e5罪行，in1兩个就算有十條命ma7無夠死。」火柱--a7講到tsia1，目睭隨sut4 tui3六tsainn2--e5 e5身--上去，m7知是啥意思？ （後期繼續） # Sann1-kap4讀小說 專欄，本文使用教育部推薦漢字kap4臺灣閩南語羅馬字拼音方案台文通訊BONG1報329期，2021年8月出刊。歡迎捐款贊助#李江却台語文教基金會（捐款可抵稅，匯款後請通知02-23112199 ）線上捐款(定期定額) https : / / donate1 . newebpay1 . com1 / Period1 / akhioh4 / lkk線上捐款(單筆) https : / / donate1 . newebpay1 . com1 / akhioh4 / lkk郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。