台文通訊BONG1報: 歡喜做甘願受藍春瑞讀大學e5阿青，逐禮拜long2 e7騎機車轉來揣我討所費。Tsit4工拄好禮拜暗，伊問講： 「爸…，你拜六轉去瑞芳，long2 kap4阿公講啥？ 」我應講： 「 ah4-to1講一寡有--e5無--e5，親像…，早起食--未？食幾碗？食e7 lueh4--無？有去運動--無？行有偌遠？ …Tsia1--e5。」 「 Ah…1，阿公ka7你講啥？ 」 「 Enn…7 ； …講伊行be7去，跤無法度tsih4力。」 「 Iau2有… ；頭殼有一絲仔hin5-hin5，腹肚tuh4-tuh4 、 khin1-sui2疼… 」 「啥mih4號做khin1-sui2疼？ 」 「 Tiann7-tiann7 an2-ne1 teh4 nauh4 ；論真，我m7知，ma7聽無… 」 Sua3--lueh4，阿青koh4問： 「 Kam2無tshua7去hoo7醫生看？ 」 「規街仔e5醫生、看護婦long2 bat4--伊，khah4 e7無--leh4 ！ 」 「 Ah4有病--無？ 」 「醫生講…，是老--ah4，m7是病。」阿青koh4問講： 「老歲仔人規日pinn3 tsit4齣，你e7煩--無？ 」 「 Beh4按怎講--leh4 ； tse…1，家己e5老爸，我m7敢嫌。」阿青想一睏仔久講： 「你轉去是陪伊講兩句仔話nia5，也無做著啥！ 」 「是--啊；有影無做著啥mih4 khang1-khue3。」 「 Kah4是an2-ne…1 ；用電話，是m7是仝款？ 」 「 Tse…1，應該是無仝。」 「無仝？是差ti7 tueh4 ？ 」我lim1一喙水，tsiah4接話講： 「上大e5精差是看e7著我e5人； ah4若講話…，是借一个題--nia5。」 「 Khah4 e7 an2-ne1--leh4 ？ 」 「老人囡仔性；後過，我若有才調食到像恁阿公hit4个歲頭，你就知--ah4 ！ 」阿青坐踮膨椅，頭khi1-khi1 koh4問： 「囡仔性是啥？ 」 「規日kinn5 tiau5-tiau5，無看著人隨kainn1，像黏thian2-ne1 pak4 be7離！ 」阿青喙仔笑笑講： 「 Ma7 tsiah4一禮拜轉去看阿公一工nia5 ；算--起-來，顛倒我細漢iau2 khah4纏--neh4。」 Sua3--落-去，阿青講伊趕beh4轉去學寮讀冊，be7-sai2 koh4 kang2--落-去，提一禮拜e5所費了後，就騎機車走--a1。A1-pa1 ui3少年做到老，有才調飼七个頭喙，hoo7 gun2食穿、讀冊，一直到做兵退伍了後，koh4 tau3 khing5錢買厝，一人一間，定著是有兩步七--a3，tsiah4有今仔日tsit4款e5勢面； tse1 ham7我記ti3內底e5 a1-pa1是一个身體勇健、頭殼精光、有智慧e5查埔人，有tsiann5大e5精差，決定m7是現此時tsit4款規日huan1-huan1-ko5，hainn1講伊tsia1艱苦hia1 m7好…，be7輸等破病beh4揣醫生館e5患者hit4一樣，有tsiann5大e5無仝； m7-koh4，tsah8 ti7面頭前e5代誌，就是伊逐工an2-ne1纏tue3 be7煞，kam2講我e7-sai2 m7信？致蔭gun2兄弟仔tsiah4-ni7濟，hoo7 gun2有淡薄仔底蒂thang1踮社會kap4人徛起、食穿免煩惱，我kam2 e7-sai2為著伊tsit4幾冬仔e5 huan1-huan1-ko5 mai3 tshap4伊--leh4 ？論真…，幾若冬前我早就有hit4款無tshap4 be7煞e5心念，直透gia5--起-來，若無逐禮拜轉去關心kap4伊講兩句仔話，根本無幾个兄弟仔是正經teh4關心家己e5老爸；一人一家代e5兄弟仔，隨人e5都合long2有be7得拄好e5所在，我be7-tang3強叫in1 kap4我做仝款e5頭路，iah8 be7愛提tse1 ham7 in1來做比phing7，kan1-tann1是家己歡喜做甘願受na7-tiann7。