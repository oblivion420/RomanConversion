台文通訊BONG1報: KANO1電影hoo7我e5感動
◎黃靖玉


一个kap4野球相關e5故事，tsit4齣電影KANO1看完，hoo7我有真濟感動，逐个人to1認為無可能去做e5代誌，in1 suah4做kah4到；凡勢一開始別人e7認為in1是一陣gong7人teh4眠夢，但是一切suah4因為一位教練e5出現來改變，原本是無贏過任何比賽e5球隊，tsit4-ma2 suah4因為夠額e5訓練變成e7-tang3參加甲子園e5球隊，ti7最後表現出上hoo7逐家尊敬e5運動家精神，每一个人long2盡家己e5力量來拍野球，無想beh4 hoo7人生有遺憾，in1 e5精神真值得lan2來學習。我認為有家己e5夢想，是一件真幸福e5代誌，因為m7是每一个人long2 e7-tang3真緊就揣著人生當中家己想beh4做e5代誌，所以講，有夢想就要拍拚去完成，hoo7家己e5人生過著khah4精彩，因為青春少年十八歲kan1-tann1有一擺，若是失--去，就be7 koh4轉（ tng2 ） --來，ma7因為出社會了後e7有真濟人生中e5新煩惱出現，tsit4-ma2做學生，koh4算是khah4單純e5時tsun7，，趁iau2有氣力kap4熱情，有夢想就ai3去追求，mai3浪費時間sng2手機仔，手機仔收--起-來，好好仔把握青春，m7-thang1 hoo7家己e5人生留下遺憾，想beh4創啥就緊去做，因為未來e5家己有可能因為生活中e5代誌漸漸來be7記得當初家己e5 hit4款心情，最後漸漸hoo7生活支配，變成一位完全無任何欲望e5人，an2-ne1實在真可憐。Lan2人ti7 tsit4个世界出世，be7-sai2無熱情kap4夢想，無，人kap4動物有啥mih4差別，kan1-tann1食、 lim1 、睏、放、 sng2，一工就an2-ne1過--去，人除了ai3做khang1-khue3 、戀愛、交朋友、結婚，一生中有偌濟時間e7用得來追求夢想，對幼稚園到高中規路teh4讀冊，為著成績、好學校來讀冊，tsit4-ma2到大學有真濟時間hoo7 lan2家己來安排，e7-sai2講是追求家己夢想e5好時機，無爸母ti7身軀邊，一切獨立e5生活，家己做主，家己想beh4過按怎e5生活，tioh8-ai3看家己按怎拍拚。 Tui3細漢開始，我有真濟夢想，但是因為一直重視讀冊tsit4部份，有e5夢想tsit4-ma2想--起-來，hit4份熱情漸漸消失--ah4，我感覺真可惜，但是tsit4-ma2 ma7 koh4有新e5夢想，所以我決定好好仔把握未來e5一年半，ti7出社會進前，我想beh4有koh4-khah4濟生活中e5體驗，na2享受生活，na2追求夢想，hoo7夢想m7是單純teh4眠夢，是hoo7夢想變成我性命中e5一部份，有人講「有夢上sui2」，我想就是叫lan2 ai3勇敢做家己、追求家己所愛--e5 e5意思，因為lan2是家己e5主人。



 （做者是台中教育大學台語系e5學生；字詞語法編輯有ka7 si1-a2-geh4。）
