台文通訊BONG1報: 對台灣母語教育e5 ng3望作者：孫博萮（ Sng1 , Phok4-ju5 ） （作者是台澎法理建國工作者 ） Ti7 lan2台灣母語復振tshui1-sak4 e5運動中，最近上kai3重要e5討論就是根據《國家語言發展法》要求ti7 「國民基本教育」各階段ai3將「國家語言」列入去「部定課程」內底，本土語言應該改做國高中必修，無疑悟8月17竟然去hoo7教育部「課審會」初審e5國中分組否決。「課審會」前一工8月16，我kap4兩位台語前輩鬥陣去「國家」教育研究院台北院區參加《十二年國民基本教育本土語文課綱草案》 e5北區公聽會。博ti7會中登記第一个發言，以下是發言e5重點，有一部份因為時間關係（每一人只有三分鐘），無法度全部講了，賰--e5就用文字提供hoo7主辦單位，有一寡是後--來想--著koh4追加--e5 ，整理hoo7逐家參考。頭一步，lan2 tioh8-ai3為lan2台語人e5母語正名。台語就是台語，是一个語種e5稱呼，台語m7是、 ma7 m7-thang1號做「閩南語」，「閩語」 、 「閩南語」 e7-tang3做一種語系、語群e5 「分類」，m7是對特定語種e5 「稱呼」，台語m7是中國e5 「方言」。所以thong7要緊--e5，就是ai3 liong7早將「台語」正名、棄sak4過去以「中國」為中心、正統e5思考方式kap4立場。基進黨立法委員陳柏惟ti7 10月19 ma7針對台語名稱問題對教育部提出質詢，伊認為tsit4-ma2課本台語hong5稱做「閩南語」無妥當，受著文化、歷史kap4風土民情e5影響，台語kap4閩南語有tsiann5大e5差別，呼籲教育部應該修正對台語e5稱呼方式。第二，既然tsit4-ma2 《國家語言發展法》已經通過，lan2 tioh8-ai3 hinn3-sak4用「中華話」做思考基礎e5心態。像主辦單位提供hoo7--lan2 e5 tsit4幾本手冊，應該mai3用「中華文」 、 ai3直接用台文、客語文、原住民族語文來書寫，tse1就表示lan2主管機關e5心態，猶原是用「中華語」為頂位做思考基礎。M7管是用漢字正字iah4是羅馬字，若是連主管機關to1無能力用全母語來思考，lan2 beh4按怎來教育lan2 e5囡仔、 beh4按怎要求教學現場e5老師？若是驚講有人看無，應該是ai3準備對譯版本，m7是孤提供一種「中華文」 e5版本，ai3 hoo7每一種本土語言e5使用者long2 e7-tang3受著完整e5尊重。第三，lan2 tsit4-ma2有真濟家長拚命leh4 ka7細漢囡仔講台語／母語，但是囡仔大漢了後，suah4無法度連結學校教育。囡仔一旦去學校上課，就變做全「中華語」 e5環境，自校長、老師到同學，kiong7-beh4全部long2是「中華語」使用者，學生囡仔欠缺e7-tang3對話e5對象，甚至連老師ma7無一定e7-hiau2講，無法度hoo7語言能力koh4-khah4進步。Tsit4部份m7管課綱按怎修改、加強，long2無可能補救。Tse1表示lan2本土語言教育無應該是基本教育e5附屬品，應該是主體，一禮拜一節tsit4款設計是絕對無夠--e5。真正想beh4改善tsit4-ma2母語流失e5狀況，應該ai3規定ti7 lan2 e5教育體系中，設置全母語學校（ m7-na7是「浸水式教學」 nia7-nia7 ）。Tui3幼稚園、國小、國中、高中職基礎教育，到大學以上e5高等教育，所有e5學科long2 ai3直接用母語來上課。M7管是社會、自然、音樂、體育、 iah4是數學、微積分，甚至是英文等外語，long2 ai3有法度用母語來教學，教授、碩士生、博士生ma7 e7-tang3用母語來做學問、做研究； m7免感覺tse1無可能，人香港久長以來就是an2-ne1 e5教育環境（ tse1 ma7漸漸受著中國政府愈來愈重e5壓迫，『圖博』 、 『維吾爾』族、南蒙古ma7 long2是），tsit4部份ma7需要tui3教師訓練開始做起。第四，阮ma7 e7-tang3了解，現階段beh4達成頭前所講e5目標iau2需要時間。Lan2現階段e7-tang3先做--e5，是優先獎勵有能力用全母語開學科課程e5老師，hoo7 in1 ti7學校開正式課程。另外，除了有通過語言認證e5學生應該ai3 ti7升學考試加分，報考「國家」證照考試、公務人員考試等，ma7 long2應該加分鼓勵。公務人員、 「國營」企業、 「國軍」等招募人才，ma7應該ai3特別設定有母語專長e7-tang3優先錄取e5名額。針對考試e5部份，ma7 ai3設計用母語出題e5考卷，hoo7已經有相當程度e5考生來進一步加分，增加學習e5動力kap4誘因。尤其是針對想beh4考師範大學、教育大學、參加師資培訓e5人，用母語考試更加需要特別加分鼓勵。Tse1 long2是為培養未來用全母語教學e5科任老師做準備，an2-ne1 tsiah4有可能拍破目前教育體系獨尊「中華語」 、對母語發展無友善e5歹境。第五，針對tsit4-ma2 ti7校園、公私部門內底母語使用無友善e5環境，主管機關應該ai3比照「性別平等委員會」來設置「語言平等委員會」。除了提供語言平等教育，ma7提供使用母語受著壓迫e5人，有申訴、救濟e5管道，來改善使用母語無自由e5狀況。主管機關ma7應該ai3提供校園、公私機關各種本土語言通譯e5資源，hoo7各族群e5自然語言e7-tang3自由流通。第六，針對學術語詞、專有名詞、新e5名詞，lan2政府應該ai3有一个專門e5本土語言委員會來研究、發佈，hoo7本土語言ma7 tue3 e7著時代e5進步。有一寡新字ma7 e7-sai2直接使用外來語e5原文，hoo7 lan2 kap4世界流通e7-tang3 koh4-khah4利便。政府ai3設置「國家級」 e5本土語言通譯團隊，m7管是接待外賓、 iah4是總統、部會、 「國會」 kap4地方議會開會、公私部門說明會／公聽會／聽證會等等，long2有能力提供專業e5通譯服務；公部門、博物館、國家公園、公營重要景點e5導覽，ma7 ai3訓練、配置母語解sueh4人員。另外，lan2應該ai3 koh4-khah4拍拚來tshui1-sak4羅馬字使用正常化，全面用羅馬字取代中華注音符號。Hoo7 lan2 e5囡仔m7管是學習本土語言iah4是外國語，long2 e7-tang3 koh4-khah4有效率，mai3 koh4浪費性命去學習中華注音符號。最後，就是親像tsit4款本土語言課綱公聽會、討論會e5場合，應該ai3每一種語別分開開會討論（ tsit4擺是台語文、客語文、原住民族語文全部同齊討論）。因為每一種本土語言拄--著e5狀況long2無仝，應該針對個別語言e5需求來探討tsiah4 tioh8，討論e5問題e7-tang3 khah4集中、深入，討論e5時間ma7 e7 koh4-khah4充足。若是不得已一定ai3同齊開會，至少應該ai3為無仝母語e5使用者準備通譯，hoo7每一个人使用母語long2 e7-tang3感受著自在，m7免因為驚講現場有人聽無，就被迫ai3用所謂「共同語言」，放棄／犧牲使用家己母語e5權利kap4機會。針對課審會國中分組初審8月17 e5決議，教育部長潘文忠9月初1 e5時ma7回應講《國家語言發展法》有明定國民教育階段國家語言是必修課程，ma7規定ai3 ti7新課綱實施三年後（ 2022學年）啟動，因此e7 「依法行政」。M7-koh4母語消亡e5時間無等人，lan2台灣未來beh4行向起造一个文化多元、平等e5國家，ai3 tui3 tsit4-ma2開始就加速tshui1-sak4母語復振kap4正常化e5 khang1-khue3。課程設計m7-na7 be7-tang3減少，甚至ai3透過筆者頭前建議e5 tsia1-e5路徑koh4-khah4增加； hit4款對母語教育無重視e5人，ma7應該liong7早將in1自課審會委員名單內去除，m7-thang1 hoo7 in1繼續做台灣母語復振e5鎮路石。# Lan2來講看mai7 專欄，本文使用教育部推薦漢字kap4臺灣閩南語羅馬字拼音方案。台文通訊BONG1報321期，2020年12月出刊。--------------------------------------------歡迎捐款贊助李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。