台文通訊BONG1報: 台灣e5驕傲吳令宜各位評判老師，各位同學，逐家好，我是編號第Ｏ號，今仔日我beh4演講e5題目是「台灣e5驕傲」 、 「台灣e5驕傲」。成做一个台灣人，徛ti7 tsit4塊tsiah4-ni7 sui2 e5土地頂kuan5，生活ti7資源tsiah4-ni7豐富e5所在，立足ti7享受民主風氣tsiah4-ni7開放e5國家，值得咱驕傲e5代誌，實在是有夠濟--e5。Tsit4-ma2，我beh4來講咱台灣值得驕傲e5頭一層代誌，就是台灣e5農業。蘭花是台灣農業重要e5經濟作物，tsit4幾年來，台灣以專業e5經驗培育新e5品種，tui3 2007年規冬e5生產價值二十億，到2011年e5七十億，增加e5產業價值是非常驚--人-e5，而且英國女王ma7 bat4親身呵咾咱台灣e5蘭花tsiok4 sui2，所以若想著台灣e5蘭花開ti7全世界各地，hoo7 in1 e5生活環境變kah4 sui2-sui2-sui2，咱就感覺tsiok4驕傲。Koh4來beh4講--e5是漁業，台灣e5 kue3魚（ 『石斑』 ） ti7 2009年，產量雖然是世界排名第二，iau2-m7-koh4產業價值suah4是世界第一，e7-sai2看出台灣kue3魚養殖e5品質，深深受著國外市場e5肯定，而且ma7徛上國際重要e5地位。另外，iau2-koh4有鰻、 bai2-bai2魚－ 『小丑魚』等等，ma7 long2是ti7國際地位真出名、對世界有貢獻、 ma7真受著歡迎e5魚類。值得咱提出來講e5台灣驕傲，iau2有，對世界真有貢獻或者是真出名e5人物，比論1986年得著『諾貝爾』化學獎，而且ma7得著美國國家科學獎e5李遠哲，koh4有ti7運動項目表現了tsiok4好e5山球（ 『高爾夫』 ）女將曾雅妮，iau2有ti7美國拍野球e5王建民等等，in1值得咱驕傲--e5，m7-na7因為in1是台灣人，koh4-khah4是因為in1以成做台灣人為光榮e5 tsit4份認同台灣e5堅心，使人感動。Sua3--落-來，上重要--e5，而且一定ai3提出來講e5台灣驕傲，是民主e5展現。台灣人當今e7-tang3享受民主自由，過程雖然坎坎坷坷，ma7有一寡民主e5先鋒，因為堅心beh4 tshua7台灣行向民主、自由e5舞台，犧牲in1 e5青春kap4自由或者是in1 e5家庭，m7-koh4，過程並無流血革命，顛倒是以平和無流血e5方式來達到目的，tsit4種民主e5過程，咱ai3珍惜，是hoo7世界iau2 be7-tang3享受民主e5共產國家學習e5模範對象，koh4-khah4是咱台灣e5驕傲。徛ti7 tsit4塊tsiah4-ni7 sui2 e5土地頂kuan5，生活ti7資源tsiah4-ni7豐富e5所在，立足ti7享受民主風氣tsiah4-ni7開放e5國家，我beh4大聲ti7 tsia1講： Tse1是咱台灣e5驕傲啦！今仔日我e5演講就講到tsia1，感謝逐家。