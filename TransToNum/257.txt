台文通訊BONG1報: 唱歌e5運河Tshio3-kua1 e5 Un7-ho5
作者：陳雷（本文是漢羅合用kap4羅馬字一段一段對照）有歲e5台南人大概long2知影Sa1-kha2-li2-bah——khah4早市內食mih8上出名e5所在。M7-na7好食koh4俗，幾若十擔據在你揀，上特別是伊e5台南味，別位無——鱔魚麵、粉圓仔、鼎邊趖、棺柴枋……，in1是啥mih8，我暫時仙機無漏洩，請lin2家己去了解。外地e5朋友若來sio1揣，上夠禮就是「我tshua7你來去Sa1-kha2-li2-bah4」。U7-hue3 e5 Tai5-lam5-lang5 tai7-khai3 long2 tsai1-iann2 Sa1-kha2-li2-bah4 – khah4-tsa2 tshi7-lai7 tsiah8-mih8 siong7 tshut4-mia5 e5 soo2-tsai7 . M7-na7 ho2-tsiah8 koh4 siok8 , kui2-lua7 tsap8 tann3 ku3-tsai7 li2 king2 , siong7 tik8-piat8 si7 i1 e5 Tai5-lam5 bi7 , pat8-ui7 bo5 – sian7-hi5-mi7 , hun2-inn5-a2 , tiann2-pinn1-so5 , kuann1-tsha5-pang1 . . . , in1 si7 siann2-mih8 , gua2 tsiam7-si5 sian1-ki1 bo5 lau7-siap8 , tshiann2 lin2 ka1-ti7 khi3 liau2-kai2 . Gua7-te7 e5 ping5-iu2 na7 lai5 sio1-tshue7 , siong7 kau3-le2 to7 si7 “ gua2 tshua7 li2 lai5-khi3 Sa1-kha2-li2-bah4 ” . Tse1 Sa1-kha2-li2-bah4是按怎起勢--e5，我無啥確實。總--是有影tsing7日本時代就有--ah4。地點真好，拄好ti7運河邊，自然不時鬧熱，海產long2是上鮮e5現貨。少年人上愛tshua7查某朋友去Sa1-kha2-li2-bah4，食了順sua3 uat4去運河邊散步。若拄著彩霞e5黃昏，iah8是悠悠e5月光瞑，戀愛e5十種滋味tsiau5有--ah4。Tse1 Sa1-kha2-li2-bah4 si7 an2-tsuann2 khi2-si3--e5 , gua2 bo5 siann2 khak4-sit8 . Tsong2--si7 u7-iann2 tsing7 Jit8-pun2 si5-tai7 to7 u7--ah4 . Te7-tiam2 tsin1 ho2 , tu2-ho2 ti7 un7-ho5-pinn1 , tsu7-jian5 put4-si5 lau7-jiat8 , hai2-san2 long2 si7 siong7 tshinn1 e5 hian7-hue3 . Siau3-lian5-lang5 siong7 ai3 tshua7 tsa1-boo2-ping5-iu2 khi3 Sa1-kha2-li2-bah4 , tsiah8 liau2 sun7-sua3 uat4 khi3 un7-ho5-pinn1 san3-poo7 . Na7 tu2-tioh8 tshai2-ha5 e5 hong5-hun1 , iah8-si7 iu5-iu5 e5 gueh8-kng1 me5 , luan5-ai3 e5 tsap8-tsiong2 tsu1-bi7 tsiau5 u7--ah4 .出國前一暗阮去Sa1-kha2-li2-bah4 , koh4 tam1一擺鱔魚麵、鼎邊趖e5滋味了，uat4去運河邊坐，已經uann3-uann3無啥人。對面天頂半个月，水面一tsua7長長e5月光，有時風來吹jiau5--去，親像阮e5心情au2做幾若king2。海味e5水湧拍著船肚，輕輕仔一聲一聲，漁船khuann1-khuann1仔一下一下hian2，be7輸運河teh4 sak4搖ko5，唱io1嬰仔歌。阮約束，逐禮拜寫批，伊畢業隨來美國kap4我做伙。Tshut4-kok4 tsing5 tsit8 am3 guan2 khi3 Sa1-kha2-li2-bah4 , koh4 tam1 tsit8 pai2 sian7-hi5-mi7 , tiann2-pinn1-so5 e5 tsu1-bi7 liau2 , uat4 khi3 un7-ho5-pinn1 tse7 , i2-king1 uann3-uann3 bo5 siann2 lang5 . Tui3-bin7 thinn1-ting2 puann3 e5 gueh8 , tsui2-bin7 tsit8 tsua7 tng5-tng5 e5 gueh8-kng1 , u7-si5 hong1 lai5 tshue1 jiau5--khi3 , tsin1-tshiunn7 guan2 e5 sim1-tsing5 au2 tso3 kui2-lua7 king2 . Hai2-bi7 e5 tsui2-ing2 phah4-tioh8 tsun5-too2 , khin1-khin1-a2 tsit8 siann1 tsit8 siann1 , hi5-tsun5 khuann1-khuann1-a2 tsit8 e7 tsit8 e7 hian2 , be7-su1 un7-ho5 teh4 sak4 io5-ko5 , tshio3 io1-enn1-a2-kua1 . Guan2 iok4-sok4 , tak8 le2-pai3 sia2-phue1 , i1 pit4-giap8 sui5 lai5 Bi2-kok4 kap4 gua2 tso3-hue2 . Sa1-kha2-li2-bah4離開了後，50冬阮無koh4 sann1見。Hit4暗e5約束好比唱歌e5運河呵咾少年熱情e5寄望，嬰仔歌io1睏--去e5夢。終其尾--來，我tioh8問家己，50冬前為啥mih8 beh4離開hit4个美麗e5所在、心愛e5人--leh4 ？檢采hit4个年代e5人，另外iau2有一个無辜e5 ng3望：自由、尊嚴、安全。Tse1 kam2是全部e5答案？佳哉tsit4-ma2 e5少年人m7免做tsit4款困難e5選擇。Sa1-kha2-li2-bah4 li7-khui1 liau2-au7 , 50 tang1 guan2 bo5 koh4 sann1-kinn3 . Hit4 am3 e5 iok4-sok4 ho2-pi2 tshio3-kua1 e5 un7-ho5 o1-lo2 siau3-lian5 jiat8-tsing5 e5 kia3-bang7 , enn1-a2-kua1 io1 khun3--khi3 e5 bang7 . Tsiong1-ki5-bue2--lai5 , gua2 tioh8 mng7 ka1-ti7 , 50 tang1 tsing5 ui7-siann2-mih8 beh4 li7-khui1 hit4 e5 bi2-le7 e5 soo2-tsai7 , sim1-ai3 e5 lang5--leh4 ? Kiam2-tshai2 hit4 e5 ni5-tai7 e5 lang5 , ling7-gua7 iau2 u7 tsit8 e5 bu5-koo1 e5 ng3-bang7 : tsu7-iu5 , tsun1-giam5 , an1-tsuan5 . Tse1 kam2 si7 tsuan5-poo7 e5 tap4-an3 ? Ka1-tsai3 tsit4-ma2 e5 siau3-lian5-lang5 m7-bian2 tso3 tsit4 khuan2 khun3-lan5 e5 suan2-tik8 . #寫hoo7學生朋友e5代誌專欄，本文使用教育部推薦漢字kap4傳統白話字。台文通訊BONG1報319期，2020年10月出刊。歡迎捐款贊助李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。
