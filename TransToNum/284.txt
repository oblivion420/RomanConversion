台文通訊BONG1報: Kan3-kiau7文學史作者：石牧民（作者是國立臺灣師範大學、靜宜大學台文系兼任助理教授 ）最近〈勸世三姊妹〉 tsit4齣戲引起文化、文學界眾大家sio1諍：文藝作品內底，kam2 e7-tang3用ka7人tshoh4-kan3-lak8-kiau7 hit4款lah4-sap4話？ Tsit4个問題，表面上真簡單；論真，卻是一个文學人在來long2 leh4要意e5問題，ma7是kap4文學史有交tshap4 e5問題。Lan2台語文學占頭坎e5宣言，黃石輝1930年發表e5 〈怎樣不提倡鄉土文學？ 〉 bat4講： 「你是台灣人，……嘴裡所說的亦是台灣的語言，……亦應該去寫台灣的文學了。」在tsit4篇台語文學源起頭e5文獻leh4看，台灣文學底蒂是兩項：台灣人e5認同kap4台灣e5語言。總--是，掠tsit4兩項底蒂，beh4回答「文藝作品kam2 e7-tang3寫lah4-sap4話？ 」，iau2無夠額。無夠額，因端出ti7 koh4-khah4幼路e5質問。喙--裡講台灣話e5人，是啥人？ Kam2講隨在啥mih4人，見若台灣人leh4講e5語言，long2 e7-tang3 tsiann5做「文學e5 」語言？問到tsia1來，已經進入文學理念kap4潮流e5所在內。有人認為文學是「 sui2-khui3 e5 」語言。兩鼎鍊做一鼎，一鼎鍊做一屑屑仔囝。經過tsit4个過程，lah4-sap4話準定e7去hong5排除，be7出現ti7文學內底。有人掠文學做「高尚」。效果是ka7人e5性地、心志giu2 hoo7 kuan5。An2-ne1 khah4低路e5 lah4-sap4話ma7無應該去hoo7文學算在內。總--是，ma7有人認為文學leh4要意--e5，m7是啥mih4 sui2-khui3 kap4高尚，應該是「真實」。若beh4追求真實，就ai3使用真實e5人所講--e5，真實e5語言。硬beh4 ka7 lah4-sap4話篩掉，真實就無tsiau5-tsng5。Tsia1-e5精差，其實m7-na7文學理念e5精差；若是頂真到極頭，tsit4款精差結局甚至是右派kap4左派輸贏e5內戰。若用台灣文學史做例，掛意「 sui2-khui3 」 、 「高尚」 hit4爿--e5，khah4倚日本時代到落尾e5皇民化文學；若關切「真實」 hit4爿--e5，就khah4倚楊逵、呂赫若tsia1-e5有反殖民革命氣質e5文學家。佳哉lan2台灣m7是透過反殖民戰爭來脫離殖民，起造國家。若無，通世界逐所在e5歷史long2 ng3 lan2顯明，見若反殖民戰爭khah4贏，koh4來永遠long2是頭前講--著e5 hit4兩爿開始beh4 sio1輸--ah4。講到tsia1，lan2就知，「喙講台灣話」，無影後一步liam1-mi1就有台語文學。其實無hiah4簡單。Tui3 「話」到「文學」，代先tioh8-ai3經過頭前所講e5辯論。講khah4真，隨在你是追求「 sui2-khui3 」 、 「高尚」 iah4是「真實」，見若「文學語言」，long2 tioh8-ai3經過一个「電腦揀塗豆」 e5過程；無激khue1-hai5，就是文學者be7輸leh4燒瓷仔； 「話」是粗坯，「文學」是捏造、淋thng7了後完成e5作品。論真，「有lah4-sap4話iah4無」無影hiah4要緊；論到文學，真正巷仔內e5問題是「按怎用？ 」 「效果按怎？ 」講著tse1，tsiah4有影是文藝創作e5 me5角。日常講話，tshoh4 「 kan3 lin2開基祖」，對象可能是去hong5 kiau7 e5 hit4个人； ma7有可能完全無對象，有人to1無an2-ne1起鼓be7-hiau2話。總--是，文藝作品內底就無hiah4單純，甚至kai3複雜。文藝作品內底，一句「 kan3 lin2開基祖」其實是一个三角形內底e5一个頂點。Iau2兩个頂點，一个是hit4句lah4-sap4話ti7作品內底e5對象，一个是讀者、觀眾、聽眾。M7是講作者leh4 tshoh4讀者，是lan2決定tsit4句話e5好bai2，tioh8-ai3囥ti7三角形內底來看。有符合講e5人e5性地--無？有hit4號故事講到tsia1無kan3-kiau7 be7-sai2 e5感覺--無？ Kiau7--出-來，ti7故事、人物安排中有字面掠外e5意義--無？ Tsia1-e5答案，long2牽涉創作者設定角色，安排情節，鋪排語言e5工夫有熟行iah4無。Tsia1--e5 long2是文學內底真正問有著me5角e5方式。而且m7-na7 lah4-sap4話ai3 an2-ne1看，逐句long2 tioh8 ai3 neh4 ！ #文學kang2 「台」專欄，本文使用教育部推薦漢字kap4臺灣閩南語羅馬字拼音方案。#台文通訊BONG1報 328期，2021年7月出刊。歡迎捐款贊助李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。#台文通訊BONG1報 328期，2021年7月出刊。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。