台文通訊BONG1報: 台灣精神 Tai5-uan5 Tsing1-sin5
作者：陳雷（本文是漢羅合用kap4羅馬字一段一段對照）啥mih8是台灣精神？簡單一、兩句話來定義無啥容易。總--是你有拄--著e5時，隨時就認e7出--來，講：「Tse1，就是台灣精神。」像排隊拆車票，ba2-suh4頂讓位hoo7人坐。當然ma7有一寡代誌khah4 bong5霧，無一定一目就認--出-來。Siann2-mih8 si7 Tai5-uan5 tsing1-sin5 ? Kan1-tan1 1 , 2 ku3 ue7 lai5 ting7-gi7 bo5 siann2 iong5-i7 . Tsong2--si7 li2 u7 tu2--tioh8 e5 si5 , sui5-si7 to7 jin7 e7 tshut4--lai5 , kong2 : “ Tse1 , to7 si7 Tai5-uan5 tsing1-sin5 . ” Tshiunn7 pai5-tui7 thiah4 tshia1-phio3 , ba2-suh4 ting2 niu7-ui7 hoo7 lang5 tse7 . Tong1-jian5 ma7 u7 tsit8-kua2 tai7-tsi3 khah4 bong5-bu7 , bo5 it4-ting7 tsit8 bak8 to7 jin7--tshut4-lai5 .比如王育德先生，為著逃phiah4白色恐怖，少年走去日本。到1985年過身，m7 bat4 koh4 tng2來台灣。1960年創立台灣青年社，賣厝創辦《台灣青年》，鼓舞台灣人權kap4獨立。伊是學術上第一个確定台語文理論基礎e5人，第一个認定台語kap4台灣人權、獨立有分be7開e5關係。Pi2-ju5 Ong5 Iok8-tik4 sian1-sinn1 , ui7-tioh8 to5-phiah4 peh8-sik4 khiong2-poo3 , siau3-lian5 tsau2-khi3 Jit8-pun2 . Kau3 1985 ni5 kue3-sin1 , m7 bat4 koh4 tng2-lai5 Tai5-uan5 . 1960 ni5 tshong3-lip8 Tai5-uan5 Tshing1-lian5 Sia7 , be7 tshu3 tshong3-pan7 ‘ Tai5-uan5 Tshing1-lian5 ’ , koo2-bu2 Tai5-uan5 jin5-kuan5 kap4 tok8-lip8 . I1 si7 hak8-sut8-siong7 te7-it4 e5 khak4-ting7 Tai5-gu2-bun5 li2-lun7 ki1-tshoo2 e5 lang5 , te7-it4 e5 jin7-ting7 Tai5-gu2 kap4 Tai5-uan5 jin5-kuan5 , tok8-lip8 u7 hun1 be7 khui1 e5 kuan1-he7 .鄭良偉教授ti7 70年代ka7王育德e5想法推sak4做實際行動。Ti7人人認為台語文無存在e5年代，進一步確定台語文e5理論，開課教台文、開創台文電腦軟體、出版台文冊種種。因為有伊tsia1-e5行動，tsiah4有接sua3近代台語文大眾運動e5開始。Tenn7 Liong5-ui2 kau3-siu7 ti7 70 ni5-tai7 ka7 Ong5 Iok8-tik4 e5 siunn7-huat4 thui1-sak4 tso3 sit8-tse3 hing5-tong7 . Ti7 lang5-lang5 jin7-ui5 Tai5-gu2-bun5 bo5 tsun5-tsai7 e5 ni5-tai7 , tsin3-tsit8-poo7 khak4-ting7 Tai5-gu2-bun5 e5 li2-lun7 , khui1-kho3 ka3 Tai5-bun5 , khai1-tshong3 Tai5-bun5 tian7-nau2 nng2-the2 , tshut4-pan2 Tai5-bun5 tsheh4 tsiong2-tsiong2 . In1-ui7 u7 i1 tsia1-e5 hing5-tong7 , tsiah4 u7 tsiap4-sua3 kin7-tai7 Tai5-gu2-bun5 tai7-tsiong3 un7-tong7 e5 khai1-si2 .你若是有看著第23屆世界台文營全體像，上頭前有三liau5空椅無人坐，就是beh4留hoo7 be7-tang3來參加e5王育德教授、鄭良偉教授kap4蔡正隆博士。蔡正隆是前台灣獨立建國聯盟美國本部主席。伊自認是母語e5文盲。伊用伊人生最後兩冬tai3病洗腎e5身軀，全力走tsong5台語文，創辦第一屆台文營。Ui3 tsit4三liau5無人坐e5空椅，你e7認--著，講：「 Tse1，就是台灣精神。」Li2 na7-si7 u7 khuann3-tioh8 te7-23 kai3 Se3-kai3 Tai5-bun5-iann5 tsuan5-the2 siong7 , siong7 thau5-tsing5 u7 3 liau5 khang1-i2 bo5 lang5 tse7 , to7 si7 beh4 lau5 hoo7 be7-tang3 lai5 tsham1-ka1 e5 Ong5 Iok8-tik4 kau3-siu7 , Tenn7 Liong5-ui2 kau3-siu7 kap4 Tshua3 Tsing3-liong5 phok4-su7 . Tshua3 Tsing3-liong5 si7 tsing5 Tai5-uan5 Tok8-lip8 Kian3-kok4 Lian5-bing5 Bi2-kok4 pun2-poo7 tsu2-sik8 . I1 tsu7-jin7 si7 bo2-gu2 e5 bun5-bong5 . I1 iong7 i1 jin5-sing1 tsue3-au7 2 tang1 tai3-penn7 se2-sin7 e5 sin1-khu1 , tsuan5-lik8 tsau2-tsong5 Tai5-gu2-bun5 , tshong3-pan7 te7-it4 kai3 Tai5-bun5-iann5 . Ui3 tsit4 3 liau5 bo5 lang5 tse7 e5 khang1-i2 , li2 e7 jin7--tioh8 , kong2 : “ Tse1 , to7 si7 Tai5-uan5 tsing1-sin5 . ”比如我e5朋友阿旭，伊ti7癌症最後痛苦e5幾個月，摺3 , 325隻紙鶴，替3 , 325萬台灣人e5幸福he7願祈禱。Tse1，就是台灣精神。Pi2-ju5 gua2 e5 ping5-iu2 A1-hiok4 , i1 ti7 gam5-tsing3 tsue3-au7 thong3-khoo2 e5 kui2 ko3 gueh8 , tsih4 3 , 325 tsiah4 tsua2-hoh8 , the3 3 , 325 ban7 Tai5-uan5-lang5 e5 hing7-hok4 he7-guan7 ki5-to2 . Tse1 , to7 si7 Tai5-uan5 tsing1-sin5 . #寫hoo7學生朋友e5代誌專欄，本文使用教育部推薦漢字kap4傳統白話字。台文通訊BONG1報318期，2020年9月出刊。歡迎捐款贊助李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。
