台文通訊BONG1報: 台灣生態悲喜曲
周定邦

1 .玉山紅心柏白木林
Ti7斑芝ka7天
 織做白綿綿e5雲 了後
Ti7苦苓仔ka7風
 染做茄仔色e5海 了後

一聲雷 tan5 
Hmh4醒3952公尺kuan5 e5
 Khut4強

紅心柏踏ti7 Bunun1傳說e5胸坎
走揣天使e5目屎

Sin5無雨水e5 U2-sui2 （雨水）
堅心khang3過一粒一粒刺心e5
 火khoo1
Suah4 hong5 liap8做一sian1一sian1
 Lam5雪e5石膏尪仔
M7願 ka7目屎kng3做一kuann7
 Mooh1 kah4吐血e5
 Lui2志

規山坪（ phiann5 ） phui3 kah4 long2是
 春天e5 phoh4
哀嘆e5 puh4-inn2聲
Huan5 ti7雪--裡
Lih8線tsua7 e5 khut4強 tsiau5
 Sui1--去

Ng3望 ng3望
Ng3望ng3望來long3門
Hoo7 guan2一滴天使e5目屎
Guan2就beh4亭亭
Ka7玉山 徛kah4
 青青青

2 .七股內海

Lo3跤鳥仔 na2踏蹺（ khiau1 ）陣
Ka7跤插入地心一萬兩千里
一枝一枝khoo1做 
 青山港汕
 網仔寮汕
 頂頭額汕
烏肚鳥仔穿一su1「天鵝湖」
Ti7水筆仔、海茄苳牽kah4青ling1-ling1 e5 

網仔kue3--裡
 跳
 浪漫

掛放送頭e5耳仔
恬恬徛ti7風--裡
聽 la7-pue1講古
時速五十khi2-looh1 e5 ing2過
盤海過湧 八千里
像入銃籽e5掃射
淹崁台江3000年

古早古早
Guan2阿祖e5阿祖e5阿祖e5阿祖

白鴒鷥 暗光仔
Bu2-long7千六甲烏kham5-kham5 e5
 驚惶
Kia7目仔 koo7秒速三米八e5
Huah4-hiu1 走去giu2嚨喉鐘仔
Khong7-khiang1仔 ka7翼股ut4做
 鑼 拍 鼓 挵
Kin1鰗鰡拍 蛇拳
海和尚 像tsng3-kut8仔機
Ka7四五尺深e5大悲咒
夯kah4一ing3一ing3
M7知死e5 tua7-kong2-sian1
學烏旋風李逵 ti7 in1 e5跤tang5
 舞 雙斧
Loo5-tsi5 ti7徛棚仔頂
Phi1衫 欣賞一齣古noo2-su7古e5
 內海風雲

古早古早
Guan2阿祖e5阿祖e5阿祖e5阿祖

3 .南路鷹世紀傳奇

落山風tshua7 guan2一路落南
恆春半島leh4叫--guan2
翻頭
故鄉是pha1-hng1 e5記持
五千外里長，十khi2-looh1闊e5堅心
Thng5種kap4死亡
Ti7翼股 滾liong3

日頭酒醉 the1 ti7紅霞e5胸坎
月娘沓沓仔徛ti7 kha1-tsiah4
借一phian3相思林
目，喙，爪，翼
Koo7 上飄撇e5 khut4勢
像流星歇ti7恬靜e5天河
利劍劍e5目神
拆食 too7-ting7，蛤仔，夜po5
Guan2 e5面是一首死亡

拆hah8，ka7堅心絞做一kang2
 龍捲風
Pha1-khoo1 tshing3-kuan5
Tshing3-kuan5 pha1-khoo1
紮規身軀 sa1-bi2-si2
飛
飛飛
飛飛飛飛
飛過茫茫e5大海
飛飛飛飛
飛飛
飛
飛到祖靈khoo1--guan2 e5所在

Ma5年春分 guan2 e7轉--來
獵銃
Guan2 beh4用一支hoo7時間tiann7--去e5爪
Ka7 am1貪e5銃子
 Sai1還--恁

1 . 玉山紅心柏：玉山圓柏。2 . Lo3跤鳥仔：『高蹺鴴』。3 .烏肚鳥仔：『黑腹燕鷗』。4 . la7-pue1：『黑面琵鷺』。5 .暗光仔：『夜鷺』。6 . kia7目仔：『角眼沙蟹』，koh4號做「沙馬仔」。7 . khong7-khiang1仔：『彈塗魚』。8 .海和尚：『和尚蟹』。9 . tsng3-kut8仔機：鑽掘機。10 . tua7-kong2-sian1：『招潮蟹』。11 . loo5-tsi5：『鸕鶿』。12 .徛棚仔：蚵架e5一種。13 .南路鷹：灰面鷲。

（這篇是2011年阿却賞tioh8獎作品）
