台文通訊BONG1報: 海口人e5生活故事蔡信得踮ti7海邊e5人，in1 long2是靠海teh4生活，透早到暗，一年四季long2是kap4海離be7開，就是an2-ne1參海long2 be7得thang1脫離關係。海內e5 mih8件也就是teh4供給海口人teh4生活e5總根頭。換一句話講，海水是永遠teh4補給--in1 e5牛奶。講著討海人，也有in1 e5文化。In1對ti7季節性e5氣候，kap4季節性e5魚類，a2是水文e5常識，天氣e5 變化，有不止豐富e5經驗。Tse1就是討海人in1老練e5所在。第一，in1 sim2-mih4季節，用sim2-mih4漁網，掠sim2-mih4種魚，in1 long2真清楚。熱天kap4寒天有無仝款e5魚式，親像講烏魚是ti7冬天e5冬節。冬節前十日，後十日，ti7 tsit4段期間若過，掠烏魚e5漁網就好thang1收--起-來，koh4來就無烏魚，真準確。第二，就是天氣e5變化。Ti7早前tsia1-e5老一輩e5人，in1真gau5看出天氣e5變化，ma7真有豐富e5氣象經驗。Khah4早科學氣象iau2無真發達e5時，long2靠in1所經驗--出-來-e5。天氣方面e5舉例，早雷無過午時雨。冬天看山頭，夏天看海口。正月雷，二月sih4，查某人抱囝 走be7離，意思是報頭e5風雨liam1-mi1到。四月初一寒酸（ han5-san1 ）腹，就無水thang1磨墨，koh4有其他 真濟，be7-thang1 ti7 tsia1一一來提出。講著魚類e5方面，親像有毒kap4無毒e5魚，簡單舉一个例，像一魴（ hang1 ） ：魴仔魚，二[魚午] （ ho2 ） ： [魚午]魚，三：城門，四：變身鮕（ koo2 ），tsia1--e5 long2是有毒e5魚。若無注意hoo7 tuh8--著，tioh8趕緊揣醫生注射，若無，是e7 tshing3寒tshing3熱、發炎，疼tiuh4-tiuh4，以上tsit4四種魚e5魚肉long2真幼膩，真好食，kan1-ta1是有魚仔siunn5 ti7伊e5皮--裡teh4厲害。所以若teh4掠tsit4幾種魚e5時，ai3真細膩，m7-thang1 hoo7 伊e5刺tshak8--著。第三，koh4來講著海水e5常識，水滿，水ta1，一日相差慢四十分鐘。初一、十五中晝tinn7，初十、 二五早tinn7，暗tinn7 ( tinn7就是水滿)。月出月落水淹( tinn7 )三分，初三、十八大ta1流。做舵公 ( tua7-kong1 ；船長) 經驗ai3真豐富，ti7海上ai3負起重大e5責任，ti7暝--時親像看天氣，觀天星，看方向知東西南北。親像正北有一粒子午星，伊ti7暗頭到天光，就是ti7正北long2無徙位。通常星是tui3東爿出，西爿落，koh4有三粒排東西橫，叫橫陣。Tse1 tioh8-ai3知伊行e5方向kap4位置。Khah4早科學氣象無真發達，tsia1-e5討海人就是靠in1老練e5經驗，來危急e5應變，tse1是討海人應變e5常識，ma7是海口人e5一種文化，提供做參考。（ Tsit4篇用傳統白話字；作者蹛ti7嘉義布袋）