台文通訊BONG1報: 鸚哥huah4價林美麗「來喔，來喔，先來先看，慢來減看一半啦！ 」夜市仔有一擔huah4價拍賣e5擔仔，頭家掠一隻tsiok4 sui2 e5鸚哥出來拍賣，一个少年仔看--著就想beh4 ka7買--落-來。頭家講： 「上底價三百khoo1，咱人客倌若有kah4意--e5就huah4一下聲--e5 hannh4 ！ 」少年--e5講： 「四百啦！ 」話tsiah4講煞，隨時有一个聲音tue3伊e5話尾講： 「五百！ 」啥？敢ham7我相爭，哪e7-sai2--得！少年--e5就huah4 ： 「六百！ 」 「七百啦！ 」 Hit4个討厭e5聲音又koh4出現。Tse1，tse1是啥mih4情形？輸人m7輸陣，輸陣就歹看面，m7管啦！今仔日tsit4隻鳥仔，我一定beh4 ka7買kah4著，少年--e5就huah4 ： 「八百！ 」 「九百啦！ 」少年--e5聽--著kiong7-beh4昏--去，伊心內想講： 「 Hoo2 ！ Tsit4个人na2 mooh1壁鬼--leh4，有夠討厭！我若無huah4 khah4 kuan5價--leh4，tsit4隻鸚哥e7 hoo7伊搶--去！ 」所以伊就大聲huah4 ： 「一千啦！ 」伊tsiah4 huah4了，一四界恬tsih4-tsih4，原來逐家long2感覺一隻鳥仔ai3一千khoo1實在有夠貴，無人敢ham7伊相爭--ah4。納錢e5時，少年--e5 suah4開始後悔--ah4，想著一千khoo1 e7-sai2買tsiok4濟物件--e5，tann1，tsit4-ma2 kan1-tann1買一隻鳥仔，實在算be7和，就問頭家講： 「啊tsit4隻鳥仔ai3一千khoo1喔，啊到底是e7講話--無-啊？ 」頭家笑笑仔講： 「做你放心啦，伊是一隻有智慧e5鳥仔neh4，m7-na7巧koh4 gau5講話，若無，你kioh4是頭拄仔是啥人leh4 ham7你相爭huah4價？ 」 （ Tsit4篇是ui3網路笑khue1改寫--e5。）