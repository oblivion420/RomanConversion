台文通訊BONG1報: 野草莓開花e5所在
作者：王貞文
佇新冊發表會遇著黃晴美，真正是想袂到e5歡喜。
想起2001年佇瑞典佮伊熟似，心靈交流e5溫暖，予北國e5雲天攏變清爽。
貼出彼時所寫e5長文，紀念這段相遇e5故事。
真可惜，台灣咧變，故事中人物e5命運嘛已經有真大e5變遷。當做是古早故事，紀念親像山內雲霧變化多端--e5，台灣人e5命運。
船khi1一爿
海湧煞雄雄灌--落-來
滿船e5水
想欲戽也戽袂離
著掠著方向
耐心等待
慇慇勤勤操作
人生e5小帆船
風颱若過
猶有長長e5海路愛行


１ . 看著真濟野草莓
北歐熱天e5天真正藍，罩佇曠闊e5平野，予人e5心嘛開闊--起-來。日頭e5跤步慢，無欲落山，一直到十點﹑十一點，日光猶斜斜照踮羊群e5身上，規大片e5草場，無啥物人影，只有鳥隻啼叫e5聲。日頭照袂到e5樹林內，雖然暗暝e5氣味一直tshing3--起-來，樹跤一點一點白色e5野草莓花，猶發出清淡e5 、溫暖e5甜芳。
我猶毋捌看過發甲遮爾密e5野草莓。野草莓e5葉仔比田內e5草莓幼秀，花蕊只有尾指e5指甲遐爾細。我佇德國去學校e5路--裡，有幾叢仔野草莓，發佇樹林間，真希罕，就是有看著紅紅e5果子bih4佇葉仔跤，我嘛毋甘伸手去挽，想講，著留--leh4予伊閣繼續生湠。
來到瑞典，煞看著四界e5樹林攏有發野草莓。我想起柏格曼( Ingmar1 Bergmann1 ) e5電影〈野草莓〉，對消逝e5青春e5眷戀。智慧e5老人穿插整齊，滿面風霜，予滿面青春e5查某囡仔幼白e5手牽--leh4，行過少年時代e5草埔。
我好奇來到瑞典，來拜訪少年時有夢e5台灣人：一九七ｏ年，四二四刺蔣案了後，來到瑞典e5黃晴美佮張文祺。
九十年代，刺蔣案e5兩位主角鄭自財﹑黃文雄佮一寡有關e5人，陸續轉去台灣，這兩冬嘛一直有關係這个案件e5歷史定位e5討論。對阮這輩e5人來講，無論這个事件e5歷史定位是按怎，佇這个完全失落理想e5世代，看前一輩e5人e5至情﹑行動力佮犧牲，佇阮心內漸漸枯乾e5心泉，就會閣tshing3出活水。
三十冬啊，是毋是壯志會消磨--去？是毋是心會冷--去？是毋是人會變現實？是毋是眠夢會消失？
三十冬啊，留佇海外，冷靜觀看台灣e5人，心情按怎變化？
我用不安e5心，期待佮in1熟似。


２ . 少年阿婆黃晴美
黃晴美e5跤步輕快，tshua7我到山頂會當看著峽灣e5所在，彎彎斡斡e5小路通過大石，石壁邊發甲青青翠翠--e5，是野草莓。「野草莓開花e5所在」，伊輕輕講：「佇瑞典文內底有真浪漫e5意義，是人心內欣慕e5所在」。
伊已經超過六十歲，長頭鬃烏sim3-sim3，猶充滿活氣。細漢幼骨e5身材，活潑e5行動，圓圓e5面笑--起-來，有少女e5純真。伊穿插真樸素，無抹粉e5面，予日頭曝甲紅紅。
伊一直講伊老--ah4，記智bai2，做代誌慢吞吞。伊講話慢，想代誌真正斟酌。總是，伊有好奇﹑開放e5目神，輕輕﹑好聽e5聲音，咧表達一粒活跳跳e5心。過敏症e5病疼來tap4纏，過去凝心、走tsong5 e5日子佇伊身上刻落痕跡，伊因為身體欠安，已經離開伊所心愛e5教冊頭路。不過，若是講著伊佇咧準備語言教學所用e5心，所運用e5方法，以及學生e5反應，伊e5目睭就光--起-來，伊是一位認真e5老師。雖然是退休--ah4，猶是參與師資訓練e5工作。
伊謙卑講：刺蔣案籌備e5時，伊扮演--e5是傳統查某人e5角色，全心咧照顧兩个囡仔。我想，佇hia1-e5情緒緊張e5日子，下決心將照顧囡仔e5責任擔--起-來，迎接可能發生e5一切狀況，所需要e5勇氣、耐力佮智慧，無比徛去一線行動e5查埔人較少。
黃晴美有傳統台灣婦女堅毅勇敢，無論環境是啥款攏為囡仔活--落-去e5活力。伊e5政治理念，佮翁婿鄭自財、阿兄黃文雄是仝款--e5，就是相信台灣人一定愛把握時機，拚命來爭取自由獨立。所以伊全心支持這項行動。就是到今仔日，伊猶深深相信，當時刺殺蔣經國e5行動，雖然無成功，總是因為按呢，台灣人e5心覺醒，統治者嘛有真正有hoo7台灣人堅定e5心聲驚--著，才有「蔣經國時代」漸漸重視本土菁英e5政策出現。
「阮毋是針對蔣經國這个人，嘛毋是欲用暴力e5方式來建國，只不過彼時有這个機會對全世界喝出台灣人e5心聲，所以阮著把握時機。阮毋是親像彼時報紙所講e5 『暴徒』。」
伊講，當初，伊只是真單純，用「毋甘願」e5心來支持黃文雄佮鄭自財e5行動。因為毋甘願台灣人e5聲受欺壓，毋甘願看著台灣人受獨裁政權e5控制。因為毋甘願，所以伊支持黃文雄佮鄭自財棄保逃亡，無愛看in1去坐監。因為毋甘願，鄭自財佇瑞典獄中絕食抗爭，拒絕接受引渡，伊嘛佇監獄外絕食抗爭，發新聞稿、爭取人權團體e5注意。伊感覺家己毋是啥物英豪，只不過有一股毋甘願e5奮鬥意志。
遮爾濟冬過--去，伊猶閣是一位有家己e5個性、家己e5主張，外表溫柔，重義氣、意志強e5女性。
伊有寫過一篇文章，回憶佮伊e5 ni3-tsiang3黃文雄鬥陣e5日子。講著兩个人分別28冬，1997春天黃文雄轉去台灣，in1才閣見面。雖然分別遮爾久，兩个人猶會當親像少年時代，自由自在開講，做伙去故鄉新竹，細漢e5時thit4-tho5 e5頭前溪邊散步，伊講起「少年阿公」黃文雄將伊這个「少年阿婆」ainn7--起-來，潦過水窟，親像轉去到囡仔時代。
當我讀著這篇文章e5時，我已經轉來到家己寫論文、上課e5日常生活，總是，頭前溪e5彼幕少年阿公佮少年阿婆e5情景活跳跳出現佇我e5面前，佮另外一幕「有丁香花e5風景」相疊：
我佮晴美姊佇伊所蹛e5小島散步，紫色e5丁香四界開，人兜e5花園內有大蕊白牡丹。阮行啊行，來到開闊e5野地，草仔自在青，草仔花自在開。晴美姊不時就予草埔頂趣味e5細蕊花蕊所迷，用輕快e5跤步，行過去看花。簡單e5草花佇伊認真e5目光中，變做珍貴奇妙。伊挽幾蕊花，準備來裝飾中晝頓e5桌。
有一蕊磚仔色，毛毛蓬蓬e5花孤單徛佇路邊。伊伸手準備欲挽，手伸一半，閣停--落-來，講：「這kan1-na1一蕊nia5，猶是mai3挽較好」。伊越頭，笑笑對我講：「其實無人規定講袂當挽，總是我就是會有一寡家己對家己e5規定。」直到欲入去樹林--ah4，遐有發真濟蕊仝款e5草花，伊才歡歡喜喜伸手去挽一蕊，加入去伊手中e5彼把花。
這款對大自然好奇、欣賞、尊重e5心，予我感覺親像有清風吹--過-來。我無見著一位女豪傑（雖然伊有可能猶真有當年e5豪傑氣概），無看著一个「恐怖份子」，是看著一个對大自然e5性命充滿愛惜e5心，活甲真有原則e5女性。
我ka7伊講，我無想欲替伊做傳，總是真意愛用伊做原型，去發展一个小說人物。其實冬外來，我已經有構想一篇小說，總是其中e5人物無夠立體，我真意愛知影伊按怎生活，通替我e5小說人物添枝添葉，添皮添骨。
伊笑--起-來，講伊e5囡仔時代佮阿母e5故事予我聽。伊e5信賴佮友情，予我心內真正溫暖。


３ . 張文祺滿腹肚故事
會當佮黃晴美連絡、見面，張文祺先生是橋樑。張文祺六十年代尾去美國讀政治學，後--來捲入去1970年e5銃殺蔣經國e5案件，奇妙e5因緣將伊e5人生帶到瑞典。這幾冬，伊真拍拚寫文章介紹伊所讀--著e5世界文學，佇我所參與e5文學雜誌發表。我因為讀著伊所寫e5文章，讀著有人對伊e5訪問，小可知影伊佇瑞典樸素簡單、心靈充足e5生活。捌想欲揣機會拜訪--伊，攏無著時。
欲去瑞典進前，拄好《台灣E1文藝》e5胡長松總編將張文祺寫e5一首詩貼佇「台灣新本土社」e5討論網頁，我趕緊向胡長松討地址，然後通過國際查號台查著電話號碼，敲電話過--去，竟然就按呢聯絡著伊。
張文祺佇刺蔣案發生e5時，是台獨聯盟佇美國e5執行秘書，佮鄭自財﹑黃文雄私下真有交陪。伊講：讀冊只有讀一學期，紲--落-去就一直無閒組織e5工作。刺蔣案發生了，伊已經辭台獨聯盟e5工作，總是熱心出面負責募保釋金，因為按呢，會當講是佇彼擺「海外台灣人空前大團結」e5募款運動中一个真重要e5見證者。佇風暴佮熱情e5中心，伊看著予人真感動e5赤誠，看著真濟人單純e5付出，嘛看著權力鬥爭，看著自私、心肝狹tu3-tu3 e5領導者。伊滿腹肚是故事，看代誌有伊家己一套，總是只有肯講出較光明予人會感動e5部份，對無建設性e5「內幕」，伊無啥願意去講。
張文祺蹛佇歐洲有名e5大學城Uppsala1，太太Elisabet4佇大學醫學院工作。這是佇廣闊平野頂面e5古城。坐巴士對公路過--來，遠遠就看著哥德式老禮拜堂兩座尖尖e5鐘塔。熱天，平原真青翠，入城了，看著真濟跤踏車，雖然是暑假，路--裡e5跤踏車佮路邊e5冊店，猶是有大學城e5氣氛。我一路予e1-kheh4 e5人群逼甲真tsak4 e5心情，到tsia1才安靜--落-來。
張文祺是六十歲人--ah4，總是一頭厚厚e5頭毛猶烏sim3-sim3，穿插簡單na2少年囡仔，行動言語活潑，嘛na2少年囡仔。只有嘴唇頂白--去e5喙鬚，透露伊e5歲數。這幾冬以來，伊有幾擺轉去台灣協助一寡台灣本土文化工作，替一寡政治人物phang2基金會，做執行e5工作，無計較金錢名聲，嘛毋捌激一个pan7，時常穿牛仔褲佮義工鬥做粗工，tiann7-tiann7予人看無，予人喝來喝去。慣勢活佇講究平等﹑人權e5瑞典社會，張文祺對台灣社會e5貪慾橫霸﹑歧視弱者﹑心肝礙﹑意氣雄e5等等現象，真歹適應。
我佇張文祺兜蹛兩工，聽伊講真濟故事，對in1爸母彼代到阮這代，伊講：「蕃薯仔牽藤牽牽--leh4規大kuann7。」台南安平望族出身e5張文祺（伊家己真無愛予人稱呼是望族e5子弟），所捌老一輩e5親戚朋友，真濟是台灣工商、醫界、藝術界有貢獻e5人，美國e5台灣人運動又閣是另外一大攤故事，九十年代台灣新氣象，海外為自決運動拍拚e5人回國了e5遭遇、改變，閣有真濟通講--e5。伊對人名e5記智好，講人e5故事，揀好e5一面來講。有e5人，伊只有會講：「我想無，in1是按怎會變按呢？」
民進黨e5新政府內底，充滿予張文祺感覺「是按怎會變按呢？」e5代誌。「變天」了後，原本時常來刁難伊e5中華民國駐瑞典辦事處e5人員，突然間對伊客氣--起-來，ka7伊當做是「僑領」。新任e5政府官員，若是對海外e5台僑佮華僑演講，口口聲聲是「咱中國文化」，講台灣是「中國文化圈內面上民主e5所在」。伊聽著這款講法，心內真是痛苦，講台灣哪會遮爾欠缺主體性佮主體意識！


４ ． Elisabet4
張文祺e5太太Elisabet4 (無h )是一位幼秀可愛，充滿智慧佮勇氣e5女性。伊佮咱一般人心目中高強大漢e5北歐美女造形無仝款，細細漢幼骨e5身材，靈秀e5面，金色e5頭毛鉸（ ka1 ）甲短短，講話輕聲細說，總是內容真有份量。
Elisabet4 e5爸母兜佇咧離Uppsala1一千公里外e5北爿，是真寒冷e5地帶。總是由寒冷地帶來e5 Elisabet4是一个真溫暖e5人。伊歡喜講起細漢飼羊仔e5代誌予我聽：雙生仔e5羊仔囝有一隻予老母放sak4，因為羊奶無夠飼兩隻羊咩仔。伊就用牛奶罐仔將彼隻細隻羊飼到肥tsih4-tsih4，閣將伊飼到老，毋甘予人掠去刣。
這款對動物e5愛心，伊一直攏維持--落-來。張家tsit4-ma2飼一隻白色虯毛e5狗，叫做Loo7-te2，嘛是一隻「孤兒狗」，本來e5主人自殺過身--去，Loo7-te2無位通去，Elisabet4就收容--伊。Loo7-te2佇張家e5日子看--起-來真好，「爸爸」﹑「媽媽」攏愛伊愛命命，不時有通好出去耍，人客（親像我）若看著伊兩蕊烏蕊蕊e5目睭佮發出祈求e5聲e5細粒笑詼鼻仔，心就會軟，就會提葡萄、香瓜，擲入去伊一直流瀾e5喙。
Elisabet4雖然對逐家下「禁止飼狗」e5禁令。總是，伊家己嘛是會將Loo7-te2抱踮跤頭趺頂懸，將家己e5暗頓分一兩喙予--伊，親像一个sing7囝e5老母。
伊家己e5兩位囡仔攏已經成年，讀冊拍工，有家己e5世界。查某囡順麗不時敲電話轉--來，母仔囡叮叮噹噹講話一講就是點外鐘。我欲離開e5彼日早起，伊想欲去順麗拍工e5咖啡店探一下，總是伊拄好值班值了，轉去歇睏，Elisabet4雖然失望，總是尊重查某囝e5作息，無欲去ka7伊吵。遮爾尊重囝兒e5老母，真是難得。
Elisabet4對人、對動物真慈愛，愛花愛草愛種作，總是對政治、社會公義等等議題，伊e5目光是利利利，真有批判力。伊出自文學--e5 、人性e5敏感佮判斷力，予讀政治出身e5張文祺真佩服。張文祺捌設比喻講，伊家己看代誌，就是只有烏白兩色，Elisabet4會看著烏白中間e5 phu2，閣會詳細來辯明這款phu2佮彼款phu2無相仝e5所在。伊捌真濟語言，心胸開闊，有世界觀，有文化情。伊thong7大e5向望是退休了，會當蹛入去一棟古早作穡人e5厝，佇田園e5自然世界中，享受文學佮大自然e5生活。
若是in1這个眠夢會成，我想，in1 e5文學農莊，就會是一个野草莓開花e5所在。


５ ．女部長拜會張文祺
Elisabet4真關心台灣。80年代，張文祺猶名列「黑名單」，無法度轉去台灣e5時，伊就tshua7查某囡、後生做伙轉去台灣見阿媽，熟似親戚朋友。對台灣e5社會現象，伊真有家己e5意見佮看法。這幾冬張文祺較捷轉去台灣，會將逐項變動佮奇怪e5代誌一一說明予伊聽，所以，伊可能比我閣較知影台北政壇佮文化界e5一寡代誌。
我拜訪張文祺e5時，拄好一位民進黨政府e5新閣員佮隨員三十幾人來到北歐。這位女部長是台獨運動中真受尊敬e5人物，因為伊是為台灣人e5自由佮尊嚴來付出性命e5自焚者e5寡婦，做代誌認真，立場堅定。總是伊擔任部長以來，佮規个新政府拄--著e5問題仝款，就是用人e5策略予舊時同志sa1無，真受批評。伊猶是立委e5時，tshua7查某囝出國渡假e5時，張文祺捌招待伊佮查某囝。
Elisabet4對女部長真有意見。照伊e5看法，無論是毋是受政治考慮e5轄制，攏無應該對下手鬥相仝e5人刻薄無情。伊講女部長輕輕鬆鬆解除認真tue3--伊e5忠心手下e5職務，起用佇國民黨內人面闊e5厲害女性做秘書，這是siunn1過現實啦！ （ ＊張文祺先生請我毋通將這段發表--出-來，因為伊感覺按呢予台灣人真無面子，蓋成台灣人攏真刻薄。我認為，一位部長佇特別處境e5作為，袂當代表所有e5台灣人。顛倒咱著互相批判求進步，所以我猶是照當日e5話題來寫。）
這日，拄好我佮黃晴美相約，佇張文祺e5厝內相見。張文祺才將黃晴美夫婦對驛頭接轉來厝，電話就響啦。女部長親身向張文祺請安，閣講，伊佮隨行e5人拄好來到佇Uppsala1，問看會當佮伊見面--無？
張文祺是熱情e5人，隨時就應好，講欲去山頂古堡接--in1，人越頭就出門，無ka7灶跤無閒e5 Elisabet4講一聲。
我想起，若照台灣人e5規矩，可能逐家著愛等人客來，互相客氣請安，然後講寡無趣味e5代誌，黃晴美無閒規早起，由斯德哥爾摩tshuan5來e5中晝頓就無味--去--ah4 ！
因為Elisabet4做人真親切好鬥陣，予我敢用對媽媽sai1-nai1 e5聲調講：「我無愛等人客來食中晝。」
Elisabet4講：「In1無受邀請。」伊菜炒炒--leh4，阮就攏坐落來食晝，無等男主人轉--來。遮爾有人權e5家庭，我真佮意！
當張文祺tshua7部長佮代表處e5官員入--來e5時，Elisabet4並無起身ka7 in1請安。女主人無tin2動，阮嘛攏靜靜坐佇hia1。真gau5看面色e5部長秘書，用北京話懸懸e5音調，不斷呵咾厝內布置有格調，呵咾阮桌頂e5菜色（炒米粉、山東白菜佮鴨肉），閣過來mua1 Elisabet4 e5肩胛頭，呵咾伊會曉煮台灣料理。Elisabet4猶是冷冷，無講啥。使館e5少年官，佮Elisabet4有熟似，kan1-na1問一句：「哦！食中晝喔！歹勢，攪擾。」就乖乖bih4去花園仔。過去，代表處時常刁難有台灣意識e5台僑，民進黨執政了，代表處e5人忽然變kah4真客氣。總是Elisabet4對in1的態度猶是前後真一致。目前佇瑞典e5「代表」是過去國民黨典型e5「黨政兩棲」重要人物，雖然貪污受檢舉，猶是保留原職。總是，伊佮伊真有pan7 e5夫人，佇Elisabet4 e5厝頂下嘛無膨椅通坐，佮逐家仝款去坐踮外口花園仔。
Elisabet4無講啥，箸攑--teh4，安靜食飯。人客一个一个攏表現出真謙卑真客氣e5款，連討欲去便所嘛攏足謙卑客氣。
女部長皮膚幼白，穿甲真典雅，講話溫柔，毋知伊有感覺著Elisabet4真有批判性e5「無合作」態度--無？總是經過遐爾濟風湧e5部長，就算心內有無歡喜，嘛是猶顯出真有涵養e5款，過來佮黃晴美、黃晴美e5丈夫、佮我握手，聲甜甜講，伊閣來著愛飛去巴黎。伊是一位真有吸引力e5女性。不過，佇這个新舊政府定位袂清，台灣人e5尊嚴佮自我認同變無明--去e5時，佇這个厝頂下，伊肩胛頭揹舊官僚e5枷，伊過去e5光環，伊本身e5好氣質，攏褪色--去。
黃晴美e5丈夫Percy1 Andersson1拄好參加一个會議了，有結ne1-kut4-tai2，伊閣生做仙風道骨，會當ka7人講伊是某某教授，阮笑講，Percy1予阮這桌無pan7 e5庄跤人，看--起-來有「佮國際友人文化交誼」e5款式。中華民國駐瑞典代表彼位舊官僚佮伊e5夫人，若是有啥物無歡喜，阮會當講：阮咧做國民外交！
等人客一一去便所了，拜會也就結束啦！女部長猶是用甜甜e5笑容向阮告辭，陪伊來e5人面攏無表情，一个一个緊緊suan1--出-去。張文祺等in1 e5車駛走--ah4，才會當坐落來食米粉。
我想，若是佇另外一个時空，有可能我會歡喜見著女部長，甚至會對伊講鼓勵e5話，總是，伊予國民黨e5舊官僚、安全人員佮不斷講話e5秘書圍tiau5-tiau5，親像關佇懸懸城堡內e5女王，就是勇敢e5武士，嘛救伊袂出--來。我揣無話通講。
Elisabet4態度真自然，她嘛無欲予人歹看，只不過清楚表明：「恁毋是我所邀請e5人客。」伊這款用平淡e5心「見官」e5態度，予我真感動。我講，瑞典政治人物是毋是攏真自然無pan7，親像予人暗殺e5總理Olaf1 Palmer1，是一位騎跤踏車，堅持無用衛兵佮保鑣e5政治人物. . .。
Elisabet4利利回答：「這是伊所用心經營e5形象，啥人知伊是毋是真正無欲顧家己e5安全？啥人知伊受暗殺，是毋是因為絞入去國際軍火生理有關係？」
這就是Elisabet4，佇伊利利e5眼內，無政治明星，無偉大e5殉道者，只有一个一个平凡--e5，予慾望佮情勢sak4咧行e5人。


６ ．主教公署
張文祺所蹛e5城市Uppsala1毋但是一个有名e5大學城，嘛是重要e5宗教城，有一間大大間e5主教座堂。瑞典e5國教屬於基督新教路德派，真重視儀式佮制度，真講究表面工夫，過去是敬虔﹑嚴肅，現今是變甲真冷真無氣力。
張文祺tshua7狗仔出來散步，順紲陪我去參觀哥德式e5主教座堂。
禮拜堂真大真懸，邊仔有神學院佮主教公署。對文藝生活真有趣味e5張文祺，認真報我知：這間大間e5主教公署，就是柏格曼( Ingmar1 Bergmann1 )拍「芬妮佮亞歷山大」電視影片e5所在。伊按呢講，引起我強烈e5好奇心，一直咧nih4跤尾，看予鐵欄佮矮樹圍--起-來e5大間石頭厝。古典e5大厝樸素總是真氣派，予人會敬畏，欠親切感。
「芬妮佮亞歷山大」是柏格曼晚年e5作品，用囡仔e5眼光，來看藝術e5世界佮宗教e5世界、生佮死e5交纏、衝突。芬妮佮亞歷山大是佇演員世家大漢e5囡仔。老爸過身了，媽媽閣嫁予受人尊重e5 Uppsala1主教，芬妮佮亞歷山大對充滿音樂、笑聲、遊戲、鬧熱、日光e5藝術家家庭，進入去phu2色、禁慾、嚴肅、充滿驚惶佮病疼e5主教公署e5生活，真袂適應。情感豐富閣敏感e5亞歷山大，用囡仔有限e5氣力佮堅強e5意志，反抗主教e5嚴格教育。In1 e5媽媽發現這个婚姻是一个真大e5錯誤，彼位予人尊敬e5宗教家其實是一个病態、無安全感、自私可怕e5人，總是伊已經無法度逃脫。亞歷山大時常會看著已經過身e5爸爸，徛佇hia1，用憂愁無奈e5表情看in1受苦。亞歷山大怨恨爸爸siunn1過早離開in1，怨嘆爸爸無氣力拯救in1。好佳哉有一位猶太古董商，藉口講欲向主教買一个古早e5橡木大櫃，將囡仔偷渡離開主教公署。彼暗，主教啉太太e5安眠茶，睏甲無法度阻止太太出走，厝內一位發神經e5親戚閣拄好車倒火油燈，ka7家己佮伊攏燒死。芬妮佮亞歷山大佇連紲e5意外中，重新轉去溫暖有人性e5藝術世界。
柏格曼本身是牧師囝，宗教佮藝術世界e5衝突，佇伊e5身上留落袂少e5痛苦痕跡。伊e5作品中時常有深沉e5宗教意識，伊e5電影對人內心幽暗e5世界有真利e5解剖。
行入去主教座堂，拄好神學院e5學生佇hia1咧早禱，我坐落來聽in1唱詩歌，中古世紀e5歌調，神秘清幽，親像離現實真遠。學生唱了真沉重無力。基督教e5傳統佇瑞典漸漸失落氣力，神職人員親像公務員，照規矩舉行禮拜、聖禮，總是無啥物熱情。
十八世紀、十九世紀瑞典有興起敬虔派e5宗教奮興運動，特別是庄跤所在，有起真濟細間e5「宣教禮拜堂」。敬虔派e5信徒有e5無願意閣去國家教會禮拜，家己形成一个一个小團體，有e5留佇國家教會內底，總是堅持聖經逐字是聖神所寫，無願意接納啟蒙運動用文學批判e5方法來解說聖經。這款e5宗教運動，其實佇全世界攏看會著，不過，毋知是毋是因為地荒寒、生活艱苦、收成bai2，十九世紀e5瑞典敬虔派e5基督教徒變成是一个真冷酷e5小團體。
柏格曼就有描寫過伊e5老爸老母少年e5時，佇敬虔總是冷酷無情e5庄跤所在牧會e5悲劇。彼所在e5人，就是無愛接納對都市來e5少年牧師夫婦，雖然in1盡力付出，甚至一再委屈家己，總是偏見佮無信任e5氣氛親像利鋸，鋸傷in1 e5靈魂，兩人e5婚姻受創傷，囡仔e5心靈嘛承擔袂起。
佇這款e5傷害中長大e5囡仔，心內猶帶著對媠e5事物e5欣慕，會當夢想野草莓開花e5所在，真是一个奇蹟。芬妮佮亞歷山大會當逃脫沉重、扭曲e5「主教公署」，轉去有色彩、有眠夢、有笑聲、有希望e5「活人世界」，予觀看e5人，心頭嘛變輕鬆--起-來。雖然導演家己予憂鬱症包纏，常常失落性命意志，總是伊予咱這个觀看e5人，得著淡薄安慰佮希望。
Elisabet4 ka7我講，伊嘛是出世佇真敬虔e5庄跤所在，所以伊是真反對宗教--e5。伊看著真濟敬虔e5人，心肝礙闍闍，對無合佇in1 e5生活倫理e5人真殘忍，予伊足受氣。敏感、體貼--人閣真有正義感e5 Elisabet4，無法度接納這款e5宗教。我講，宗教e5面相誠闊，人會去追求一个超越世俗e5境界，會去追求心靈e5平安佮一个外來e5氣力，來幫助咱面對世間e5怨恨、鬥爭、貪欲，以及真歹拍破--e5 、不義e5結構。總是宗教猶是這个世間e5一部份，
人e5宗教行為有時是真正無愛心，顛倒是予別人受苦--e5，是一个不幸e5事實。我猶是相信，有愛e5宗教心，會當成做對抗不義e5潮流e5大氣力，我e5使命就是去引tshua7有宗教心e5人，去認捌愛，去行公義，去體貼神e5心意，毋是用家己e5心意佮倫理標準代替神。
行出大教堂，閣再行過主教公署。透過鐵欄佮神秘e5樹欉看--過-去，天藍甲親像是油畫內底e5天。總是空氣足冷，大厝宅猶是遐爾嚴肅，我佇冷冷e5氣氛中，小可起ka1-lun2-sun2--起-來。張文祺行--過-來，將狗仔抱佇手中，笑笑，講：「我用狗仔u3燒。」充滿活氣e5日常生活閣對阮四周圍向阮流--來--啦。


７ ．一台叫做「風颱」e5船
晴美姊e5瑞典翁婿Percy1 Andersson1是一位藝術家，拄好為著Uppsala1 e5一个社區完成一件裝置藝術作品，是一台叫做「風颱」e5船仔。張文祺夫婦、晴美夫婦佮我做伙坐入去張--家e5細台車，去看「風颱」。
「風颱」是一台木造e5帆船，親像挪亞e5大船停佇小山崙仔頂，船khi1一爿--去，船身只有tshun1一半。駕駛艙內有會當駛e5舵輪，桅杆頂有一排彩色e5船旗，是Percy1邀請社區e5囡仔做伙彩繪--e5。
我真欣賞這台船仔e5設計。晴美姊解說Percy1 e5構想予我聽：「這是希望囡仔會當盡量發揮in1 e5想像力，in1所看--著e5船已經沉一半，著去想像規隻船是啥物款，想像風e5來向，想像按怎渡過危險。」
我嘛發揮想像力，轉來厝內了，寫一首描寫Percy1作品e5詩：

風颱
起風囉！
東北風掃過小船頭
雨水suah4-suah4-suah4
若千萬支針
橫橫插入船旗
船khi1一爿
海湧兇sa3-sa3灌--落-來
滿船e5水
想欲戽也戽袂離
著掠著方向
耐心等待
慇慇勤勤操作
人生e5小帆船
風颱若過
猶有長長e5海路愛行
一台號做「風颱」e5木船
裝設佇Uppsala1郊外
囡仔tshit4-tho5 e5沙崙仔頂
船邊
流浪天涯e5人徘徊
三十冬前政治e5風颱
將in1掃來
自由開闊e5海面
冷風透
七彩e5船旗
佇風中擔頭
歡喜拍phok8-a2
熱帶e5風颱
佇萬里以外
將孤舟扶定
渡過風颱e5流浪者
彼此問講：今生今世
豈（ kiam2 ）會閣駛入
故鄉e5風颱眼？
寫這首詩e5時是2001年六月，今張文祺閣衝轉去台灣e5風颱眼囉！伊講真擔心台灣e5主體性會失落--去，感覺一定愛替台灣做寡代誌，就是暫時無發揮e5空間嘛無要緊，佮朋友做伙賣麵嘛好。伊ka7佇Uppsala1 e5菜園仔整理理--leh4，就轉--去--ah4。伊對台灣寫批來講：因為風颱，麵店淹水，連賣麵e5計劃攏無法度真順利進行。
新e5風颱閣再威脅台灣。我全心盼望：佇野草莓花e5芳味中所保存--落-來e5純真熱情，會當佇充滿風波e5台灣，帶來一點仔看會著藍天e5啟示。
（ 2001 / 10 / 21 ）


挽花－佮黃晴美相搪（ sio1-tng7 ） （海外台灣人之一）
王貞文
清冷e5風透透
天頂e5雲飛緊緊
連鞭tsinn1-tsinn1做伙
色緻陰沉
連鞭散做
幼幼白棉花
雲外e5藍天
清清純純
忽然間
貼倚--過-來
熱天拄拄仔來到
北歐冷冷寂寞e5土地
青翠e5草埔用
規片燦爛e5草花迎接
長長e5白日
伊跤步輕快
親像囡仔
用深深e5情
觀看路邊一蕊
恬恬咧笑e5粉紅草花
遐有大自然深沉e5智慧
遐有喜樂e5氣力咧流
三十冬e5流亡生涯
喪鄉簡樸e5生活
伊無怨慼
嘛無phin2-phong2
三十冬前佇紐約
Ni3-sang3一粒拍歪--去e5銃子
宣告台灣人e5尊嚴
警衛人員
親像規群烏鴉
圍倚--來
伊e5翁婿予人定義做主謀者
仝時受掠、受審判
毋甘願坐不義e5監
逃亡來到歐洲
台灣人爭取尊嚴e5戰線
竟然就按呢
延長到北歐
命運將伊hiat4落
異鄉異國
伊胸坎挺--起-來
迎接新挑戰
今逐家一直問
為著一个尊嚴e5象徵
敢有值得付出
人生e5幸福做代價？
伊講，伊毋捌按呢問
為著一件值得去做e5代誌
放棄色彩豔豔e5玫瑰園
是人本來就應該有e5選擇
浸落去嚴酷e5自然
才會真正體會
細項物件e5媠
草葉色緻有深有淺
草花細蕊總是深緣
佇伊e5手中
簡單e5草花草葉變成
驕傲有尊嚴e5花藝
北歐e5熱天
日頭猶是遐爾仔蒼白
雲影變化無定
雲若破開e5時
藍天特別純潔
伊已經是三个孫e5阿媽
無化妝e5笑容
猶親像一位少女
（ 2001 . 6 . 26定稿）


風颱 （海外台灣人之二）
起風囉
東北風掃過小船頭
雨水suah4 、 suah4 、 suah4
Na2千萬枝針
橫橫插入船旗
船khi1一爿
海湧雄雄suah4 、 suah4灌--落-來
滿船e5水
想欲戽也戽袂離
著掠著方向
耐心等待
殷殷勤勤操作
人生e5小帆船
風颱若過
猶有長長e5海路愛行
一台號做「風颱」e5木船
裝設佇Uppsala1郊外
囡仔tshit4-tho5 e5沙崙仔頂
船邊
流浪天涯e5人
三十冬前政治e5風颱
將in1掃來
自由開闊e5海面
冷風透
七彩e5船旗
佇風中擔頭
歡喜
熱帶e5風颱
佇萬里以外
將孤舟huann7定
渡過風颱e5流浪者
彼此問講：今生今世
敢會閣駛入
故鄉e5風颱眼？
（ 2001 . 6 . 28定稿）


伊e5窗－佇黃晴美厝--裡（海外台灣人之三）
清早
坐佇伊e5窗前
海鳥長闊e5翼
掃過
深綠色e5松林
松林e5後壁
是毋是深深e5海灣？
窗仔e5內面
是毋是心靈歇睏
e5所在？
好奇e5訪問者
佇狹狹e5廚房
設想三十年來
一位台灣女性
漂浪e5生涯
「我是台灣人
嘛是世界公民」
伊講起
無分國界e5
人道關懷
三十外年無放棄e5
人道情
窗仔外
深藍e5大海
無邊 開闊
伊佮翁婿駛船出海
細膩tue3風來行
鹹風內有
自由e5滋味
窗仔內
故鄉e5圖冊滿冊架
一捾念珠仔清圓
深沉 安寧
伊恬恬寫稿
紀念台灣運命
（ 2001 . 7 . 3定稿）

註：「海外台灣人」系列三首得著第一屆海翁台語文學獎詩類正獎。這三首詩收錄佇王貞文《檸檬蜜茶》台語詩集； 2015年9月，島鄉台文工作室出版。
王貞文牧師簡介（ 1965-2017 ）：
佇嘉義市e5基督教家庭大漢，台南神學院神學研究所卒業，捌佇德國Kirtslitse1 Hotsstsule1 Bethel1進修博士學位，2004年起佇台南神學院擔任講師，2005年封牧。有出版過濟濟華文著作，2006年出版《天使》台語小說集，2015年出版《檸檬蜜茶》台語詩集，是台灣基督教文學重要e5作家。#台文BONG1報
#台灣人寫真
#黃晴美
#王貞文
#天使
#檸檬蜜茶
# 424
歡迎捐款贊助#李江却台語文教基金會
（捐款thang1抵稅，匯款了後請通知02-23112199 ）
線上捐款(定期定額) https : / / ppt . cc / fF5bhx
線上捐款(單筆) https : / / ppt . cc / fcycox1
郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會
李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。
◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。
-----------------------------------------------------------------------------------------------



天涯‧人間‧晴美：黃晴美紀念文集
作者：黃文雄、鄭自才、黃晴美等
編者：廖宜恩、陳豐惠
ISBnn1：9789578018426
出版日期：2018 . 03
#前衛出版社
E1-mail1：a47911 @ ms151 . hinet4 . net4
服務電話：02-25865708
傳真電話：02-25863758
地址：台北市中山區農安街153號4樓之3
書籍介紹  http : / / www . avanguard1 . com1 . tw / m1 / 2001-1609-799861-1 . php
作者：王貞文



佇新冊發表會遇著黃晴美，真正是想袂到e5歡喜。



想起2001年佇瑞典佮伊熟似，心靈交流e5溫暖，予北國e5雲天攏變清爽。



貼出彼時所寫e5長文，紀念這段相遇e5故事。



真可惜，台灣咧變，故事中人物e5命運嘛已經有真大e5變遷。當做是古早故事，紀念親像山內雲霧變化多端--e5，台灣人e5命運。



     船khi1一爿



     海湧煞雄雄灌--落-來



     滿船e5水



     想欲戽也戽袂離



     著掠著方向



     耐心等待



     慇慇勤勤操作



     人生e5小帆船



     風颱若過



     猶有長長e5海路愛行









１ . 看著真濟野草莓



北歐熱天e5天真正藍，罩佇曠闊e5平野，予人e5心嘛開闊--起-來。日頭e5跤步慢，無欲落山，一直到十點﹑十一點，日光猶斜斜照踮羊群e5身上，規大片e5草場，無啥物人影，只有鳥隻啼叫e5聲。日頭照袂到e5樹林內，雖然暗暝e5氣味一直tshing3--起-來，樹跤一點一點白色e5野草莓花，猶發出清淡e5 、溫暖e5甜芳。



我猶毋捌看過發甲遮爾密e5野草莓。野草莓e5葉仔比田內e5草莓幼秀，花蕊只有尾指e5指甲遐爾細。我佇德國去學校e5路--裡，有幾叢仔野草莓，發佇樹林間，真希罕，就是有看著紅紅e5果子bih4佇葉仔跤，我嘛毋甘伸手去挽，想講，著留--leh4予伊閣繼續生湠。



來到瑞典，煞看著四界e5樹林攏有發野草莓。我想起柏格曼( Ingmar1 Bergmann1 ) e5電影〈野草莓〉，對消逝e5青春e5眷戀。智慧e5老人穿插整齊，滿面風霜，予滿面青春e5查某囡仔幼白e5手牽--leh4，行過少年時代e5草埔。



我好奇來到瑞典，來拜訪少年時有夢e5台灣人：一九七ｏ年，四二四刺蔣案了後，來到瑞典e5黃晴美佮張文祺。



九十年代，刺蔣案e5兩位主角鄭自財﹑黃文雄佮一寡有關e5人，陸續轉去台灣，這兩冬嘛一直有關係這个案件e5歷史定位e5討論。對阮這輩e5人來講，無論這个事件e5歷史定位是按怎，佇這个完全失落理想e5世代，看前一輩e5人e5至情﹑行動力佮犧牲，佇阮心內漸漸枯乾e5心泉，就會閣tshing3出活水。



三十冬啊，是毋是壯志會消磨--去？是毋是心會冷--去？是毋是人會變現實？是毋是眠夢會消失？



三十冬啊，留佇海外，冷靜觀看台灣e5人，心情按怎變化？



我用不安e5心，期待佮in1熟似。









２ . 少年阿婆黃晴美



黃晴美e5跤步輕快，tshua7我到山頂會當看著峽灣e5所在，彎彎斡斡e5小路通過大石，石壁邊發甲青青翠翠--e5，是野草莓。「野草莓開花e5所在」，伊輕輕講：「佇瑞典文內底有真浪漫e5意義，是人心內欣慕e5所在」。



伊已經超過六十歲，長頭鬃烏sim3-sim3，猶充滿活氣。細漢幼骨e5身材，活潑e5行動，圓圓e5面笑--起-來，有少女e5純真。伊穿插真樸素，無抹粉e5面，予日頭曝甲紅紅。



伊一直講伊老--ah4，記智bai2，做代誌慢吞吞。伊講話慢，想代誌真正斟酌。總是，伊有好奇﹑開放e5目神，輕輕﹑好聽e5聲音，咧表達一粒活跳跳e5心。過敏症e5病疼來tap4纏，過去凝心、走tsong5 e5日子佇伊身上刻落痕跡，伊因為身體欠安，已經離開伊所心愛e5教冊頭路。不過，若是講著伊佇咧準備語言教學所用e5心，所運用e5方法，以及學生e5反應，伊e5目睭就光--起-來，伊是一位認真e5老師。雖然是退休--ah4，猶是參與師資訓練e5工作。



伊謙卑講：刺蔣案籌備e5時，伊扮演--e5是傳統查某人e5角色，全心咧照顧兩个囡仔。我想，佇hia1-e5情緒緊張e5日子，下決心將照顧囡仔e5責任擔--起-來，迎接可能發生e5一切狀況，所需要e5勇氣、耐力佮智慧，無比徛去一線行動e5查埔人較少。



黃晴美有傳統台灣婦女堅毅勇敢，無論環境是啥款攏為囡仔活--落-去e5活力。伊e5政治理念，佮翁婿鄭自財、阿兄黃文雄是仝款--e5，就是相信台灣人一定愛把握時機，拚命來爭取自由獨立。所以伊全心支持這項行動。就是到今仔日，伊猶深深相信，當時刺殺蔣經國e5行動，雖然無成功，總是因為按呢，台灣人e5心覺醒，統治者嘛有真正有hoo7台灣人堅定e5心聲驚--著，才有「蔣經國時代」漸漸重視本土菁英e5政策出現。



「阮毋是針對蔣經國這个人，嘛毋是欲用暴力e5方式來建國，只不過彼時有這个機會對全世界喝出台灣人e5心聲，所以阮著把握時機。阮毋是親像彼時報紙所講e5 『暴徒』。」



伊講，當初，伊只是真單純，用「毋甘願」e5心來支持黃文雄佮鄭自財e5行動。因為毋甘願台灣人e5聲受欺壓，毋甘願看著台灣人受獨裁政權e5控制。因為毋甘願，所以伊支持黃文雄佮鄭自財棄保逃亡，無愛看in1去坐監。因為毋甘願，鄭自財佇瑞典獄中絕食抗爭，拒絕接受引渡，伊嘛佇監獄外絕食抗爭，發新聞稿、爭取人權團體e5注意。伊感覺家己毋是啥物英豪，只不過有一股毋甘願e5奮鬥意志。



遮爾濟冬過--去，伊猶閣是一位有家己e5個性、家己e5主張，外表溫柔，重義氣、意志強e5女性。



伊有寫過一篇文章，回憶佮伊e5 ni3-tsiang3黃文雄鬥陣e5日子。講著兩个人分別28冬，1997春天黃文雄轉去台灣，in1才閣見面。雖然分別遮爾久，兩个人猶會當親像少年時代，自由自在開講，做伙去故鄉新竹，細漢e5時thit4-tho5 e5頭前溪邊散步，伊講起「少年阿公」黃文雄將伊這个「少年阿婆」ainn7--起-來，潦過水窟，親像轉去到囡仔時代。



當我讀著這篇文章e5時，我已經轉來到家己寫論文、上課e5日常生活，總是，頭前溪e5彼幕少年阿公佮少年阿婆e5情景活跳跳出現佇我e5面前，佮另外一幕「有丁香花e5風景」相疊：



我佮晴美姊佇伊所蹛e5小島散步，紫色e5丁香四界開，人兜e5花園內有大蕊白牡丹。阮行啊行，來到開闊e5野地，草仔自在青，草仔花自在開。晴美姊不時就予草埔頂趣味e5細蕊花蕊所迷，用輕快e5跤步，行過去看花。簡單e5草花佇伊認真e5目光中，變做珍貴奇妙。伊挽幾蕊花，準備來裝飾中晝頓e5桌。



有一蕊磚仔色，毛毛蓬蓬e5花孤單徛佇路邊。伊伸手準備欲挽，手伸一半，閣停--落-來，講：「這kan1-na1一蕊nia5，猶是mai3挽較好」。伊越頭，笑笑對我講：「其實無人規定講袂當挽，總是我就是會有一寡家己對家己e5規定。」直到欲入去樹林--ah4，遐有發真濟蕊仝款e5草花，伊才歡歡喜喜伸手去挽一蕊，加入去伊手中e5彼把花。



這款對大自然好奇、欣賞、尊重e5心，予我感覺親像有清風吹--過-來。我無見著一位女豪傑（雖然伊有可能猶真有當年e5豪傑氣概），無看著一个「恐怖份子」，是看著一个對大自然e5性命充滿愛惜e5心，活甲真有原則e5女性。



我ka7伊講，我無想欲替伊做傳，總是真意愛用伊做原型，去發展一个小說人物。其實冬外來，我已經有構想一篇小說，總是其中e5人物無夠立體，我真意愛知影伊按怎生活，通替我e5小說人物添枝添葉，添皮添骨。



伊笑--起-來，講伊e5囡仔時代佮阿母e5故事予我聽。伊e5信賴佮友情，予我心內真正溫暖。









３ . 張文祺滿腹肚故事



會當佮黃晴美連絡、見面，張文祺先生是橋樑。張文祺六十年代尾去美國讀政治學，後--來捲入去1970年e5銃殺蔣經國e5案件，奇妙e5因緣將伊e5人生帶到瑞典。這幾冬，伊真拍拚寫文章介紹伊所讀--著e5世界文學，佇我所參與e5文學雜誌發表。我因為讀著伊所寫e5文章，讀著有人對伊e5訪問，小可知影伊佇瑞典樸素簡單、心靈充足e5生活。捌想欲揣機會拜訪--伊，攏無著時。



欲去瑞典進前，拄好《台灣E1文藝》e5胡長松總編將張文祺寫e5一首詩貼佇「台灣新本土社」e5討論網頁，我趕緊向胡長松討地址，然後通過國際查號台查著電話號碼，敲電話過--去，竟然就按呢聯絡著伊。



張文祺佇刺蔣案發生e5時，是台獨聯盟佇美國e5執行秘書，佮鄭自財﹑黃文雄私下真有交陪。伊講：讀冊只有讀一學期，紲--落-去就一直無閒組織e5工作。刺蔣案發生了，伊已經辭台獨聯盟e5工作，總是熱心出面負責募保釋金，因為按呢，會當講是佇彼擺「海外台灣人空前大團結」e5募款運動中一个真重要e5見證者。佇風暴佮熱情e5中心，伊看著予人真感動e5赤誠，看著真濟人單純e5付出，嘛看著權力鬥爭，看著自私、心肝狹tu3-tu3 e5領導者。伊滿腹肚是故事，看代誌有伊家己一套，總是只有肯講出較光明予人會感動e5部份，對無建設性e5「內幕」，伊無啥願意去講。



張文祺蹛佇歐洲有名e5大學城Uppsala1，太太Elisabet4佇大學醫學院工作。這是佇廣闊平野頂面e5古城。坐巴士對公路過--來，遠遠就看著哥德式老禮拜堂兩座尖尖e5鐘塔。熱天，平原真青翠，入城了，看著真濟跤踏車，雖然是暑假，路--裡e5跤踏車佮路邊e5冊店，猶是有大學城e5氣氛。我一路予e1-kheh4 e5人群逼甲真tsak4 e5心情，到tsia1才安靜--落-來。



張文祺是六十歲人--ah4，總是一頭厚厚e5頭毛猶烏sim3-sim3，穿插簡單na2少年囡仔，行動言語活潑，嘛na2少年囡仔。只有嘴唇頂白--去e5喙鬚，透露伊e5歲數。這幾冬以來，伊有幾擺轉去台灣協助一寡台灣本土文化工作，替一寡政治人物phang2基金會，做執行e5工作，無計較金錢名聲，嘛毋捌激一个pan7，時常穿牛仔褲佮義工鬥做粗工，tiann7-tiann7予人看無，予人喝來喝去。慣勢活佇講究平等﹑人權e5瑞典社會，張文祺對台灣社會e5貪慾橫霸﹑歧視弱者﹑心肝礙﹑意氣雄e5等等現象，真歹適應。



我佇張文祺兜蹛兩工，聽伊講真濟故事，對in1爸母彼代到阮這代，伊講：「蕃薯仔牽藤牽牽--leh4規大kuann7。」台南安平望族出身e5張文祺（伊家己真無愛予人稱呼是望族e5子弟），所捌老一輩e5親戚朋友，真濟是台灣工商、醫界、藝術界有貢獻e5人，美國e5台灣人運動又閣是另外一大攤故事，九十年代台灣新氣象，海外為自決運動拍拚e5人回國了e5遭遇、改變，閣有真濟通講--e5。伊對人名e5記智好，講人e5故事，揀好e5一面來講。有e5人，伊只有會講：「我想無，in1是按怎會變按呢？」



民進黨e5新政府內底，充滿予張文祺感覺「是按怎會變按呢？」e5代誌。「變天」了後，原本時常來刁難伊e5中華民國駐瑞典辦事處e5人員，突然間對伊客氣--起-來，ka7伊當做是「僑領」。新任e5政府官員，若是對海外e5台僑佮華僑演講，口口聲聲是「咱中國文化」，講台灣是「中國文化圈內面上民主e5所在」。伊聽著這款講法，心內真是痛苦，講台灣哪會遮爾欠缺主體性佮主體意識！











４ ． Elisabet4



張文祺e5太太Elisabet4 (無h )是一位幼秀可愛，充滿智慧佮勇氣e5女性。伊佮咱一般人心目中高強大漢e5北歐美女造形無仝款，細細漢幼骨e5身材，靈秀e5面，金色e5頭毛鉸（ ka1 ）甲短短，講話輕聲細說，總是內容真有份量。



Elisabet4 e5爸母兜佇咧離Uppsala1一千公里外e5北爿，是真寒冷e5地帶。總是由寒冷地帶來e5 Elisabet4是一个真溫暖e5人。伊歡喜講起細漢飼羊仔e5代誌予我聽：雙生仔e5羊仔囝有一隻予老母放sak4，因為羊奶無夠飼兩隻羊咩仔。伊就用牛奶罐仔將彼隻細隻羊飼到肥tsih4-tsih4，閣將伊飼到老，毋甘予人掠去刣。



這款對動物e5愛心，伊一直攏維持--落-來。張家tsit4-ma2飼一隻白色虯毛e5狗，叫做Loo7-te2，嘛是一隻「孤兒狗」，本來e5主人自殺過身--去，Loo7-te2無位通去，Elisabet4就收容--伊。Loo7-te2佇張家e5日子看--起-來真好，「爸爸」﹑「媽媽」攏愛伊愛命命，不時有通好出去耍，人客（親像我）若看著伊兩蕊烏蕊蕊e5目睭佮發出祈求e5聲e5細粒笑詼鼻仔，心就會軟，就會提葡萄、香瓜，擲入去伊一直流瀾e5喙。



Elisabet4雖然對逐家下「禁止飼狗」e5禁令。總是，伊家己嘛是會將Loo7-te2抱踮跤頭趺頂懸，將家己e5暗頓分一兩喙予--伊，親像一个sing7囝e5老母。



伊家己e5兩位囡仔攏已經成年，讀冊拍工，有家己e5世界。查某囡順麗不時敲電話轉--來，母仔囡叮叮噹噹講話一講就是點外鐘。我欲離開e5彼日早起，伊想欲去順麗拍工e5咖啡店探一下，總是伊拄好值班值了，轉去歇睏，Elisabet4雖然失望，總是尊重查某囝e5作息，無欲去ka7伊吵。遮爾尊重囝兒e5老母，真是難得。



Elisabet4對人、對動物真慈愛，愛花愛草愛種作，總是對政治、社會公義等等議題，伊e5目光是利利利，真有批判力。伊出自文學--e5 、人性e5敏感佮判斷力，予讀政治出身e5張文祺真佩服。張文祺捌設比喻講，伊家己看代誌，就是只有烏白兩色，Elisabet4會看著烏白中間e5 phu2，閣會詳細來辯明這款phu2佮彼款phu2無相仝e5所在。伊捌真濟語言，心胸開闊，有世界觀，有文化情。伊thong7大e5向望是退休了，會當蹛入去一棟古早作穡人e5厝，佇田園e5自然世界中，享受文學佮大自然e5生活。



若是in1這个眠夢會成，我想，in1 e5文學農莊，就會是一个野草莓開花e5所在。









５ ．女部長拜會張文祺



Elisabet4真關心台灣。80年代，張文祺猶名列「黑名單」，無法度轉去台灣e5時，伊就tshua7查某囡、後生做伙轉去台灣見阿媽，熟似親戚朋友。對台灣e5社會現象，伊真有家己e5意見佮看法。這幾冬張文祺較捷轉去台灣，會將逐項變動佮奇怪e5代誌一一說明予伊聽，所以，伊可能比我閣較知影台北政壇佮文化界e5一寡代誌。



我拜訪張文祺e5時，拄好一位民進黨政府e5新閣員佮隨員三十幾人來到北歐。這位女部長是台獨運動中真受尊敬e5人物，因為伊是為台灣人e5自由佮尊嚴來付出性命e5自焚者e5寡婦，做代誌認真，立場堅定。總是伊擔任部長以來，佮規个新政府拄--著e5問題仝款，就是用人e5策略予舊時同志sa1無，真受批評。伊猶是立委e5時，tshua7查某囝出國渡假e5時，張文祺捌招待伊佮查某囝。



Elisabet4對女部長真有意見。照伊e5看法，無論是毋是受政治考慮e5轄制，攏無應該對下手鬥相仝e5人刻薄無情。伊講女部長輕輕鬆鬆解除認真tue3--伊e5忠心手下e5職務，起用佇國民黨內人面闊e5厲害女性做秘書，這是siunn1過現實啦！ （ ＊張文祺先生請我毋通將這段發表--出-來，因為伊感覺按呢予台灣人真無面子，蓋成台灣人攏真刻薄。我認為，一位部長佇特別處境e5作為，袂當代表所有e5台灣人。顛倒咱著互相批判求進步，所以我猶是照當日e5話題來寫。）



這日，拄好我佮黃晴美相約，佇張文祺e5厝內相見。張文祺才將黃晴美夫婦對驛頭接轉來厝，電話就響啦。女部長親身向張文祺請安，閣講，伊佮隨行e5人拄好來到佇Uppsala1，問看會當佮伊見面--無？



張文祺是熱情e5人，隨時就應好，講欲去山頂古堡接--in1，人越頭就出門，無ka7灶跤無閒e5 Elisabet4講一聲。



我想起，若照台灣人e5規矩，可能逐家著愛等人客來，互相客氣請安，然後講寡無趣味e5代誌，黃晴美無閒規早起，由斯德哥爾摩tshuan5來e5中晝頓就無味--去--ah4 ！



因為Elisabet4做人真親切好鬥陣，予我敢用對媽媽sai1-nai1 e5聲調講：「我無愛等人客來食中晝。」



Elisabet4講：「In1無受邀請。」伊菜炒炒--leh4，阮就攏坐落來食晝，無等男主人轉--來。遮爾有人權e5家庭，我真佮意！



當張文祺tshua7部長佮代表處e5官員入--來e5時，Elisabet4並無起身ka7 in1請安。女主人無tin2動，阮嘛攏靜靜坐佇hia1。真gau5看面色e5部長秘書，用北京話懸懸e5音調，不斷呵咾厝內布置有格調，呵咾阮桌頂e5菜色（炒米粉、山東白菜佮鴨肉），閣過來mua1 Elisabet4 e5肩胛頭，呵咾伊會曉煮台灣料理。Elisabet4猶是冷冷，無講啥。使館e5少年官，佮Elisabet4有熟似，kan1-na1問一句：「哦！食中晝喔！歹勢，攪擾。」就乖乖bih4去花園仔。過去，代表處時常刁難有台灣意識e5台僑，民進黨執政了，代表處e5人忽然變kah4真客氣。總是Elisabet4對in1的態度猶是前後真一致。目前佇瑞典e5「代表」是過去國民黨典型e5「黨政兩棲」重要人物，雖然貪污受檢舉，猶是保留原職。總是，伊佮伊真有pan7 e5夫人，佇Elisabet4 e5厝頂下嘛無膨椅通坐，佮逐家仝款去坐踮外口花園仔。



Elisabet4無講啥，箸攑--teh4，安靜食飯。人客一个一个攏表現出真謙卑真客氣e5款，連討欲去便所嘛攏足謙卑客氣。



女部長皮膚幼白，穿甲真典雅，講話溫柔，毋知伊有感覺著Elisabet4真有批判性e5「無合作」態度--無？總是經過遐爾濟風湧e5部長，就算心內有無歡喜，嘛是猶顯出真有涵養e5款，過來佮黃晴美、黃晴美e5丈夫、佮我握手，聲甜甜講，伊閣來著愛飛去巴黎。伊是一位真有吸引力e5女性。不過，佇這个新舊政府定位袂清，台灣人e5尊嚴佮自我認同變無明--去e5時，佇這个厝頂下，伊肩胛頭揹舊官僚e5枷，伊過去e5光環，伊本身e5好氣質，攏褪色--去。



黃晴美e5丈夫Percy1 Andersson1拄好參加一个會議了，有結ne1-kut4-tai2，伊閣生做仙風道骨，會當ka7人講伊是某某教授，阮笑講，Percy1予阮這桌無pan7 e5庄跤人，看--起-來有「佮國際友人文化交誼」e5款式。中華民國駐瑞典代表彼位舊官僚佮伊e5夫人，若是有啥物無歡喜，阮會當講：阮咧做國民外交！



等人客一一去便所了，拜會也就結束啦！女部長猶是用甜甜e5笑容向阮告辭，陪伊來e5人面攏無表情，一个一个緊緊suan1--出-去。張文祺等in1 e5車駛走--ah4，才會當坐落來食米粉。



我想，若是佇另外一个時空，有可能我會歡喜見著女部長，甚至會對伊講鼓勵e5話，總是，伊予國民黨e5舊官僚、安全人員佮不斷講話e5秘書圍tiau5-tiau5，親像關佇懸懸城堡內e5女王，就是勇敢e5武士，嘛救伊袂出--來。我揣無話通講。



Elisabet4態度真自然，她嘛無欲予人歹看，只不過清楚表明：「恁毋是我所邀請e5人客。」伊這款用平淡e5心「見官」e5態度，予我真感動。我講，瑞典政治人物是毋是攏真自然無pan7，親像予人暗殺e5總理Olaf1 Palmer1，是一位騎跤踏車，堅持無用衛兵佮保鑣e5政治人物. . .。



Elisabet4利利回答：「這是伊所用心經營e5形象，啥人知伊是毋是真正無欲顧家己e5安全？啥人知伊受暗殺，是毋是因為絞入去國際軍火生理有關係？」



這就是Elisabet4，佇伊利利e5眼內，無政治明星，無偉大e5殉道者，只有一个一个平凡--e5，予慾望佮情勢sak4咧行e5人。









６ ．主教公署



張文祺所蹛e5城市Uppsala1毋但是一个有名e5大學城，嘛是重要e5宗教城，有一間大大間e5主教座堂。瑞典e5國教屬於基督新教路德派，真重視儀式佮制度，真講究表面工夫，過去是敬虔﹑嚴肅，現今是變甲真冷真無氣力。



張文祺tshua7狗仔出來散步，順紲陪我去參觀哥德式e5主教座堂。



禮拜堂真大真懸，邊仔有神學院佮主教公署。對文藝生活真有趣味e5張文祺，認真報我知：這間大間e5主教公署，就是柏格曼( Ingmar1 Bergmann1 )拍「芬妮佮亞歷山大」電視影片e5所在。伊按呢講，引起我強烈e5好奇心，一直咧nih4跤尾，看予鐵欄佮矮樹圍--起-來e5大間石頭厝。古典e5大厝樸素總是真氣派，予人會敬畏，欠親切感。



「芬妮佮亞歷山大」是柏格曼晚年e5作品，用囡仔e5眼光，來看藝術e5世界佮宗教e5世界、生佮死e5交纏、衝突。芬妮佮亞歷山大是佇演員世家大漢e5囡仔。老爸過身了，媽媽閣嫁予受人尊重e5 Uppsala1主教，芬妮佮亞歷山大對充滿音樂、笑聲、遊戲、鬧熱、日光e5藝術家家庭，進入去phu2色、禁慾、嚴肅、充滿驚惶佮病疼e5主教公署e5生活，真袂適應。情感豐富閣敏感e5亞歷山大，用囡仔有限e5氣力佮堅強e5意志，反抗主教e5嚴格教育。In1 e5媽媽發現這个婚姻是一个真大e5錯誤，彼位予人尊敬e5宗教家其實是一个病態、無安全感、自私可怕e5人，總是伊已經無法度逃脫。亞歷山大時常會看著已經過身e5爸爸，徛佇hia1，用憂愁無奈e5表情看in1受苦。亞歷山大怨恨爸爸siunn1過早離開in1，怨嘆爸爸無氣力拯救in1。好佳哉有一位猶太古董商，藉口講欲向主教買一个古早e5橡木大櫃，將囡仔偷渡離開主教公署。彼暗，主教啉太太e5安眠茶，睏甲無法度阻止太太出走，厝內一位發神經e5親戚閣拄好車倒火油燈，ka7家己佮伊攏燒死。芬妮佮亞歷山大佇連紲e5意外中，重新轉去溫暖有人性e5藝術世界。



柏格曼本身是牧師囝，宗教佮藝術世界e5衝突，佇伊e5身上留落袂少e5痛苦痕跡。伊e5作品中時常有深沉e5宗教意識，伊e5電影對人內心幽暗e5世界有真利e5解剖。



行入去主教座堂，拄好神學院e5學生佇hia1咧早禱，我坐落來聽in1唱詩歌，中古世紀e5歌調，神秘清幽，親像離現實真遠。學生唱了真沉重無力。基督教e5傳統佇瑞典漸漸失落氣力，神職人員親像公務員，照規矩舉行禮拜、聖禮，總是無啥物熱情。



十八世紀、十九世紀瑞典有興起敬虔派e5宗教奮興運動，特別是庄跤所在，有起真濟細間e5「宣教禮拜堂」。敬虔派e5信徒有e5無願意閣去國家教會禮拜，家己形成一个一个小團體，有e5留佇國家教會內底，總是堅持聖經逐字是聖神所寫，無願意接納啟蒙運動用文學批判e5方法來解說聖經。這款e5宗教運動，其實佇全世界攏看會著，不過，毋知是毋是因為地荒寒、生活艱苦、收成bai2，十九世紀e5瑞典敬虔派e5基督教徒變成是一个真冷酷e5小團體。



柏格曼就有描寫過伊e5老爸老母少年e5時，佇敬虔總是冷酷無情e5庄跤所在牧會e5悲劇。彼所在e5人，就是無愛接納對都市來e5少年牧師夫婦，雖然in1盡力付出，甚至一再委屈家己，總是偏見佮無信任e5氣氛親像利鋸，鋸傷in1 e5靈魂，兩人e5婚姻受創傷，囡仔e5心靈嘛承擔袂起。



佇這款e5傷害中長大e5囡仔，心內猶帶著對媠e5事物e5欣慕，會當夢想野草莓開花e5所在，真是一个奇蹟。芬妮佮亞歷山大會當逃脫沉重、扭曲e5「主教公署」，轉去有色彩、有眠夢、有笑聲、有希望e5「活人世界」，予觀看e5人，心頭嘛變輕鬆--起-來。雖然導演家己予憂鬱症包纏，常常失落性命意志，總是伊予咱這个觀看e5人，得著淡薄安慰佮希望。



Elisabet4 ka7我講，伊嘛是出世佇真敬虔e5庄跤所在，所以伊是真反對宗教--e5。伊看著真濟敬虔e5人，心肝礙闍闍，對無合佇in1 e5生活倫理e5人真殘忍，予伊足受氣。敏感、體貼--人閣真有正義感e5 Elisabet4，無法度接納這款e5宗教。我講，宗教e5面相誠闊，人會去追求一个超越世俗e5境界，會去追求心靈e5平安佮一个外來e5氣力，來幫助咱面對世間e5怨恨、鬥爭、貪欲，以及真歹拍破--e5 、不義e5結構。總是宗教猶是這个世間e5一部份，



人e5宗教行為有時是真正無愛心，顛倒是予別人受苦--e5，是一个不幸e5事實。我猶是相信，有愛e5宗教心，會當成做對抗不義e5潮流e5大氣力，我e5使命就是去引tshua7有宗教心e5人，去認捌愛，去行公義，去體貼神e5心意，毋是用家己e5心意佮倫理標準代替神。



行出大教堂，閣再行過主教公署。透過鐵欄佮神秘e5樹欉看--過-去，天藍甲親像是油畫內底e5天。總是空氣足冷，大厝宅猶是遐爾嚴肅，我佇冷冷e5氣氛中，小可起ka1-lun2-sun2--起-來。張文祺行--過-來，將狗仔抱佇手中，笑笑，講：「我用狗仔u3燒。」充滿活氣e5日常生活閣對阮四周圍向阮流--來--啦。









７ ．一台叫做「風颱」e5船



晴美姊e5瑞典翁婿Percy1 Andersson1是一位藝術家，拄好為著Uppsala1 e5一个社區完成一件裝置藝術作品，是一台叫做「風颱」e5船仔。張文祺夫婦、晴美夫婦佮我做伙坐入去張--家e5細台車，去看「風颱」。



「風颱」是一台木造e5帆船，親像挪亞e5大船停佇小山崙仔頂，船khi1一爿--去，船身只有tshun1一半。駕駛艙內有會當駛e5舵輪，桅杆頂有一排彩色e5船旗，是Percy1邀請社區e5囡仔做伙彩繪--e5。



我真欣賞這台船仔e5設計。晴美姊解說Percy1 e5構想予我聽：「這是希望囡仔會當盡量發揮in1 e5想像力，in1所看--著e5船已經沉一半，著去想像規隻船是啥物款，想像風e5來向，想像按怎渡過危險。」



我嘛發揮想像力，轉來厝內了，寫一首描寫Percy1作品e5詩：





風颱



起風囉！



東北風掃過小船頭



雨水suah4-suah4-suah4



若千萬支針



橫橫插入船旗



船khi1一爿



海湧兇sa3-sa3灌--落-來



滿船e5水



想欲戽也戽袂離



著掠著方向



耐心等待



慇慇勤勤操作



人生e5小帆船



風颱若過



猶有長長e5海路愛行



一台號做「風颱」e5木船



裝設佇Uppsala1郊外



囡仔tshit4-tho5 e5沙崙仔頂



船邊



流浪天涯e5人徘徊



三十冬前政治e5風颱



將in1掃來



     自由開闊e5海面



冷風透



七彩e5船旗



佇風中擔頭



歡喜拍phok8-a2



熱帶e5風颱



佇萬里以外



將孤舟扶定



渡過風颱e5流浪者



彼此問講：今生今世



豈（ kiam2 ）會閣駛入



     故鄉e5風颱眼？



寫這首詩e5時是2001年六月，今張文祺閣衝轉去台灣e5風颱眼囉！伊講真擔心台灣e5主體性會失落--去，感覺一定愛替台灣做寡代誌，就是暫時無發揮e5空間嘛無要緊，佮朋友做伙賣麵嘛好。伊ka7佇Uppsala1 e5菜園仔整理理--leh4，就轉--去--ah4。伊對台灣寫批來講：因為風颱，麵店淹水，連賣麵e5計劃攏無法度真順利進行。



新e5風颱閣再威脅台灣。我全心盼望：佇野草莓花e5芳味中所保存--落-來e5純真熱情，會當佇充滿風波e5台灣，帶來一點仔看會著藍天e5啟示。



（ 2001 / 10 / 21 ）









挽花－佮黃晴美相搪（ sio1-tng7 ） （海外台灣人之一）



王貞文



清冷e5風透透



天頂e5雲飛緊緊



連鞭tsinn1-tsinn1做伙



色緻陰沉



連鞭散做



     幼幼白棉花



雲外e5藍天



清清純純



忽然間



貼倚--過-來



熱天拄拄仔來到



北歐冷冷寂寞e5土地



青翠e5草埔用



規片燦爛e5草花迎接



     長長e5白日



伊跤步輕快



親像囡仔



用深深e5情



觀看路邊一蕊



     恬恬咧笑e5粉紅草花



遐有大自然深沉e5智慧



遐有喜樂e5氣力咧流



三十冬e5流亡生涯



喪鄉簡樸e5生活



伊無怨慼



嘛無phin2-phong2



三十冬前佇紐約



Ni3-sang3一粒拍歪--去e5銃子



宣告台灣人e5尊嚴



警衛人員



親像規群烏鴉



     圍倚--來



伊e5翁婿予人定義做主謀者



仝時受掠、受審判



毋甘願坐不義e5監



逃亡來到歐洲



台灣人爭取尊嚴e5戰線



竟然就按呢



     延長到北歐



命運將伊hiat4落



     異鄉異國



伊胸坎挺--起-來



迎接新挑戰



今逐家一直問



為著一个尊嚴e5象徵



敢有值得付出



     人生e5幸福做代價？



伊講，伊毋捌按呢問



為著一件值得去做e5代誌



放棄色彩豔豔e5玫瑰園



是人本來就應該有e5選擇



浸落去嚴酷e5自然



才會真正體會



     細項物件e5媠



草葉色緻有深有淺



草花細蕊總是深緣



佇伊e5手中



簡單e5草花草葉變成



     驕傲有尊嚴e5花藝



北歐e5熱天



日頭猶是遐爾仔蒼白



雲影變化無定



雲若破開e5時



藍天特別純潔



伊已經是三个孫e5阿媽



無化妝e5笑容



猶親像一位少女



（ 2001 . 6 . 26定稿）









風颱 （海外台灣人之二）



起風囉



東北風掃過小船頭



雨水suah4 、 suah4 、 suah4



Na2千萬枝針



橫橫插入船旗



船khi1一爿



海湧雄雄suah4 、 suah4灌--落-來



滿船e5水



想欲戽也戽袂離



著掠著方向



耐心等待



殷殷勤勤操作



人生e5小帆船



風颱若過



猶有長長e5海路愛行



一台號做「風颱」e5木船



裝設佇Uppsala1郊外



囡仔tshit4-tho5 e5沙崙仔頂



船邊



流浪天涯e5人



三十冬前政治e5風颱



將in1掃來



     自由開闊e5海面



冷風透



七彩e5船旗



佇風中擔頭



歡喜



     熱帶e5風颱



佇萬里以外



將孤舟huann7定



渡過風颱e5流浪者



彼此問講：今生今世



敢會閣駛入



故鄉e5風颱眼？



（ 2001 . 6 . 28定稿）









伊e5窗－佇黃晴美厝--裡（海外台灣人之三）



清早



坐佇伊e5窗前



海鳥長闊e5翼



掃過



     深綠色e5松林



松林e5後壁



是毋是深深e5海灣？



窗仔e5內面



是毋是心靈歇睏



     e5所在？



好奇e5訪問者



佇狹狹e5廚房



設想三十年來



一位台灣女性



     漂浪e5生涯



「我是台灣人



嘛是世界公民」



伊講起



     無分國界e5



     人道關懷



三十外年無放棄e5



     人道情



窗仔外



深藍e5大海



無邊 開闊



伊佮翁婿駛船出海



細膩tue3風來行



鹹風內有



     自由e5滋味



窗仔內



故鄉e5圖冊滿冊架



一捾念珠仔清圓



深沉 安寧



伊恬恬寫稿



紀念台灣運命



（ 2001 . 7 . 3定稿）







註：「海外台灣人」系列三首得著第一屆海翁台語文學獎詩類正獎。這三首詩收錄佇王貞文《檸檬蜜茶》台語詩集； 2015年9月，島鄉台文工作室出版。



王貞文牧師簡介（ 1965-2017 ）：



佇嘉義市e5基督教家庭大漢，台南神學院神學研究所卒業，捌佇德國Kirtslitse1 Hotsstsule1 Bethel1進修博士學位，2004年起佇台南神學院擔任講師，2005年封牧。有出版過濟濟華文著作，2006年出版《天使》台語小說集，2015年出版《檸檬蜜茶》台語詩集，是台灣基督教文學重要e5作家。#台文BONG1報



#台灣人寫真




#黃晴美


#王貞文




#天使



#檸檬蜜茶



# 424



歡迎捐款贊助#李江却台語文教基金會



（捐款thang1抵稅，匯款了後請通知02-23112199 ）



線上捐款(定期定額) https : / / ppt . cc / fF5bhx



線上捐款(單筆) https : / / ppt . cc / fcycox1



郵政劃撥：19021486



戶名：財團法人李江却台語文教基金會



電匯：123-20-050514-2



華南銀行士林分行活儲



戶名：財團法人李江却台語文教基金會



李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。



◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。



-----------------------------------------------------------------------------------------------














天涯‧人間‧晴美：黃晴美紀念文集



作者：黃文雄、鄭自才、黃晴美等



編者：廖宜恩、陳豐惠



ISBnn1：9789578018426



出版日期：2018 . 03



#前衛出版社



E1-mail1：a47911 @ ms151 . hinet4 . net4



服務電話：02-25865708



傳真電話：02-25863758



地址：台北市中山區農安街153號4樓之3



書籍介紹  http : / / www . avanguard1 . com1 . tw / m1 / 2001-1609-799861-1 . php
