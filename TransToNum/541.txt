台文通訊BONG1報: 看記錄片做記錄Phaitsû3民國一百年十一月尾，ti7 〈賽德克．巴萊〉 tsit4齣電影iau2-koh4算時行e5期間，我注意著另外一齣記錄片搬演e5消息，m7-na7是網路頂頭bue7少人teh4討論，好朋友ma7鼓舞我ai3揣時間去看。He1是拍〈無米樂〉 e5莊導演kap4顏導演khai1五年e5時間koh4再完成e5新作品，號做〈牽阮的手〉，有人講看tsit4齣電影e5時tsun7 e7 na2哭na2笑，到底tse1是啥mih4款e5感覺，我真好奇，就an2-ne1興tshih4-tshih4 一直要求guan2翁陪我去看。真無簡單，兩禮拜後e5十二月初，guan2 tsiah4掠著無閒e5空縫beh4上網買票，想bue7到嘉義無teh4搬，我kan1-ta1 e7-tang3就近去台中iah8是台南看，而且每日只有兩个播送e5時段。Ti7商業利益做前行e5現代社會，我想應該真緊就e7落檔，所以，無顧遠路決定專工走一tsua7台中，表示對本土影片e5支持。另外一方面，我也用期尾考加分e5方式鼓勵學生去看，ng3望e7得為票房盡淡薄仔心力。E7記得電影開始iau2未五分鐘，我e5目屎就lian3--落-來，真怨嘆家己siunn1過han1-ban7，無法度講出為啥mih8。Ti7過程中也時常hoo7主角天真、浪漫e5個性弄kah4笑hai1-hai1，總算體會著na2哭na2笑e5感覺。Tse1有影是一齣真有時代意義e5影片，透過相差十六歲e5男女主角堅持beh4牽手過一生e5愛情故事，記錄in1性命中所接觸--著e5濟濟為台灣土地奮鬥、犧牲e5人物。表現的手法真幼路，台灣民主運動當中e5重要事件做tsiann5清楚e5交代kap4呈現，親像美麗島事件、林義雄住宅血案、鄭南榕自焚tsia1-e5大代誌，凡勢tsit4-ma2 e5大學生大部份long2 m7知半項。電影演出差不多有個外月e5時間，顏導演ti7 〈蘭權的一封信〉內面an2-ne1講： 「台灣民主運動、社會運動悲壯e5歷史，猶原無法度按頂一代e5手中流傳到下一代e5心中……Guan2只有寄望所有受著感動e5朋友，e7-tang3傳承hoo7 koh4-khah4濟kah4咱共生共存ti7 tsit4塊土地e5少年人…… 」。我問提票根beh4來討分數e5學生看了有啥mih4感想？有人講伊自頭到尾一直拭目屎；有人講伊對緊張koh4驚惶e5畫面印象真深；有人感受著田醫師無hoo7人掠去關e5無奈kah4心疼；有人講伊看了kiong7-beh4改變支持e5政黨；當然ma7有學生講影片long2講台語，伊看無啥有……。我回應學生講：鼓勵恁去看--e5 m7-na7是愛情、歷史，政治議題更加m7是我e5出發點，上重要--e5是「台灣」。最近國際上引起逐家討論--e5，就是北韓e5統治者過身e5消息。看著電視報導北韓全國戒備、人民沿路哭e5畫面，hoo7我想起阿母bat4 ka7我講--過e5代誌，伊講khah4早蔣介石往生e5時，全台灣ma7是an2-ne1 e5氣氛。Tsit4-ma2咱e7-tang3享受著言論、行動kap4傳播各方面e5自由，kam2講m7是影片內底hia1-e5人付出血淚、性命所換--來-e5 ？若無tsit4齣電影，少年家仔teh4享受民主成果e5時，kam2有法度知影？ Kam2有意願去瞭解？我相信兩位導演ti7 tsia1 e5用心kah4苦心，逐家long2看現現，因為看過電影e5人，應該e7-tang3體會著in1 e5貢獻不止是牽咱e5手，所牽--起-來--e5，是每一个台灣人e5心。( 註： 〈牽阮的手〉 DVD即時起接受預訂，請揣陳小姐0975-222-819 、 2011hands1 @ gmail1 . com1。)