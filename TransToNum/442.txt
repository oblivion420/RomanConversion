台文通訊BONG1報: 露螺王昭華今年徛秋--來，想be7到雨水tsiah4厚。Tse1若是ti7淡水，tsiann5正常，就是一tsun7雨來一tsun7冷，準備beh4 tshu1落去寒天--ah4。M7-koh4，tsin2是ti7下港。今年熱天ti7屏東kap4西北雨重逢，tsiah4 hoo7我發現一个心適e5事實： Ti7淡水生活tsiah4濟冬，熱--人、寒--人，雨koh4-khah4按怎落，從來be7去想著tsit4味─ ─炒螺仔肉；想be7到轉來屏東，大雨一tsun7落，收煞了後，ti7 tam5濕濕e5空氣內底，suah4 e7 na2親像鼻著九層塔落鼎khian3芳e5味，be7輸『幻聞』 e5症頭，開始思念tsiok4久m7-bat4思念e5炒露螺。平平是落雨，平平是tam5-lok4-lok4，為啥mih8 ti7淡水be7去想著炒露螺ti7屏東e7 ？我teh4想in1是到底差ti7佗。原來，ti7我無意識e5記憶體內底，並m7是落雨就e7 link4 tui3露螺，濕空氣當中koh4 ai3包括真濟其他e5元素，tse1其中上主要e5元素是田塗，田塗e5塗氣。Ti7打馬膠kap4紅毛塗khong7 kah4 ting7-khong1-khong1 e5城市，落雨，露螺已經hoo7我放be7記。Tsiah4濟年來ti7都市tng7著伊，long2是透過「快炒」店冰箱e5玻璃，看伊結規包凍ti7 hia1，iah8無就是已經退冰，ti7盤仔kap4九層塔hiam1椒仔配了好看樣，排beh4等人客點。Tsing5做囡仔，一直感覺炒螺仔肉e5螺仔，hit4型有sing5 『拿破崙』 e5帽仔，一大堆超級細頂e5 『拿破崙』 e5帽仔，哺著脆脆，tsiok4好食！ M7-koh4，he1 「一頂一頂」帽仔long2是非常費氣tsiah4食有--e5。因為徛家ti7鎮內街--裡，我從來m7-bat4去園--裡khioh4過露螺，long2是看大人khioh4--轉-來，規口灶開始無閒： ham2，ham2螺仔殼；剁，腹內剁hiak4-kak8 ；洗，用礬iah8是火hu1 ka7 siunn5洗清氣，tsiok4 oh4洗。落雨tap4滴e5天氣，看大人剁露螺、洗露螺，愛食m7驚厚工，舞規晡，逐个long2 tsiok4期待暗頓e5炒螺仔肉……tsit4-ma2已經罕得有tsit4款「性命教育」 e5機會--ah4，踮厝看大人ti7 phong3-phuh4仔跤剁露螺，「死亡」實實在在在眼前，刀下隨看e7著生物e5 「內在」 (腹內)，kap4刣雞割喉無仝，露螺完全be7出聲，ma7 be7流血。一直到頂個月，有一工出大日頭，ti7朋友農舍大門一入--來e5空地仔，看見一堆細細粒、 na2綠豆蒜e5黃豆仔─ ─拄開始，懷疑是『 BB彈』，m7-koh4想講哪e7 hiah4細粒？為啥mih8 hoo7人hiat4 ti7 tsia1 ？ ……ni1一粒起來摸看mai7，suah4小出力就破，原來是有殼e5卵，是講，鳥仔卵哪有可能hiah4細粒？ ……半都市song5，從來m7-bat4看--過，ma7想be7到，he1是露螺e5卵，而且，就是細漢愛食e5 「非洲大露螺」 e5卵。我感覺露螺卵e5色緻，「黃」了無kai3自然，na2囡仔tshit4-tho5-mih8 e5黃、塑膠e5黃，大自然kam2也有tsiah4-ni7 hiann2 e5黃？但是我隨想著金寶螺e5卵，想起第一擺看著金寶螺卵e5感覺。Hit4 tang1-tsun7小學四年，隔壁班一个tiann7做伙sng2 e5朋友ka7我講，伊kap4 in1弟弟有公家飼金寶螺喔，我若beh4看e7-tang3去in1兜。Hit4站仔金寶螺拄引進台灣無外久，na2像真希罕，我ma7幻想，一定是像「金寶」 an2-ne1金sih4-sih4 e5螺，tsiah4 e7 hoo7人號做「金寶螺」。一个拜六e5 e1晡，我真正tue3伊轉去厝。透天e5販厝，一樓空空，in1主要活動long2 ti7二樓。「 In1 」，kan1-ta1伊、 in1媽媽、 in1弟弟，我聽講in1爸爸行船，走遠洋--e5，kai3少ti7厝。一跤塑膠桶仔內，桶仔邊黏幾仔隻烏lu1烏lu1無啥tin2動e5 「金寶螺」，tse1就是「金寶螺」 ？完全拍破我對「金寶」 e5幻想。桶仔內，除了金寶螺kap4菜葉仔，koh4有一phu5一phu5紅紅--e……5一粒一粒，m7知是啥貨。朋友講，he1就是金寶螺e5卵─ ─金寶螺e5卵e5紅，超過我e5幻想，hoo7做囡仔e5我心內產生強烈e5 「不可思議」 e5感受─ ─為啥mih8，烏lu1烏lu1 koh4 lioh8仔臭羶臭羶e5金寶螺，e7有na2像「霓虹」色e5卵？ (若用『王樣』水彩，可能ai3用玫瑰紅koh4加朱紅) Hit4款紅，是我進前ti7自然中m7-bat4看--過-e5，按怎看to1感覺假假，脆弱e5卵，用tsiah4-ni7 tshak8目e5色，kam2妥當？但是我e5朋友無騙--我，he1真正是金寶螺e5卵。第一擺看著金寶螺e5時，伊iau2-koh4 hoo7逐家非常寶惜，是為逐家帶來希望e5生物。Siang2 .想e7到，無外久，台灣一si3-ke3 e5田，long2看e7著朱紅帶霓虹e5金寶螺卵黏ti7稻身，害死作穡人beh4哭無目屎。「先住民」非洲大露螺kap4 「新住民」金寶螺仝款，long2是因為有人有美夢，tsiah4 e7移民來台灣。非洲大露螺本來ti7非洲活了好好，無人tshap4無人管，1930年代，法國殖民統治非洲，去hoo7法國人發現非洲大露螺，料理做法國菜，風味絕佳，非洲大露螺自an2-ne1開始「過番」，湠到南洋。日本政府鼻著大露螺e5 「商機」，想講掠幾隻仔來台灣試飼看mai7，1933年下條九馬一tui3新加坡引進台灣，價siau3一粒日票一圓( tng1當時中層e5公務人員月俸tsiah4三十圓)，beh4飼e5民眾tioh8-ai3提出申請，申請通過tsiah4照分配--e…5。大露螺照理來講，應該be7 ka7卵生ti7直接曝日e5紅毛塗埕。Hit4幾工，隔壁e5敏豆仔園洗藥仔，我想，有身e5露螺可能是ti7逃亡e5路--裡，將卵吐ti7 tsia1。朋友e5農舍四邊，是hit4附近難得無洗藥仔e5地，非洲大露螺愈來愈濟，我有感覺in1 na2像是聽著消息相招逃來難民營仝款。火金姑e7食露螺e5幼嬰，m7-koh4，大露螺難民營--裡，我kan1-ta1看過一隻火金姑，ti7天全暗e5園仔半空中浮--一-下、浮--一-下，teh4揣伴iah8 teh4揣食？一種「浩劫餘生」後m7知是人燈iah8是鬼火e5錯覺。公路邊『收購蝸牛』 e5 khang9-pang2，見擺經過long2無看人ti7 hia1，可能是ai3 kha3手機仔去聯絡e5款。「炒螺肉」 、 「炒豬腳筋」 、 「炒山河」，「身土不二」 e5鄉土料理，就是tsia1--e5-ah4。我想起ti7淡水e5 『康是美』，結帳e5時看著櫃檯邊--a1 e5主推產品『蝸牛黏液面膜』 ─ ─ Aih4，查某人真正起痟--ah4，無--喔，應該是－ － beh4趁查某人e5錢e5人起痟--ah4。『蝸牛黏液』，『黏液』應該就是台語講--e5 、 siunn5-siunn5 e5 「 siunn5 」。目前是聽講，南美洲智利e5螺仔露螺tsiah4有tsit4款魔幻e5效力。Ti7時風水輪流轉，tioh8到台灣e5非洲大露螺出頭天--哩？落雨天，閒閒無代誌，khioh4露螺來tsim1面( m7是Rolex1 ) ……有啥mih8是無可能--e5 ？