台文通訊BONG1報: ong5 ． a2 ． tiau5王昭華雨有夠大tsun7，落long2 be7煞。鵝仔、鴨仔ti7外口，照常雨來雨沃，na2散步na2揣食。塗跤積水大細窟，in1不時頷仔頸伸長，喙pue1 tu1 tui3水--裡，一下仔tap4-sap4 、一下仔tshing2，m7知he1塗漿內底有啥mih4好料--e5。隔一ting5鐵網仔過，是人e5荔枝園，規年透冬無啥看leh4顧，今年花開了酥--去，園主拍算望後冬e5款，tshiann3工ka7 liong3 siunn1 kuan5 e5樹le1 phut4-phut4 tsho3-tsho3--leh4規氣，荔枝欉殘殘--a7修hoo7低--落-來。Tsit4站仔人逐个開始進入產期、當準備beh4大出，tsit4 phian3園仔顛倒頭剃好好，徛hia1 leh4納涼清修；一半葩仔lau3勾剪無著e5樹尾溜，花有tiau5，puh4幾粒仔荔枝囝，li1-li1-lak4-lak4，tsit4-tsun7 tsiah4 leh4紅。徛倚窗仔邊看雨e5時，隔壁tsit4 phian3園離我無幾尺遠，隔界e5鐵網仔總e7 pha1一寡suan1藤，前日仔拄清--過，tsin2 iau2幾跡有葉仔牽莖「上網」，籬仔外e5荔枝園看現現：放leh4半pha1-hng1 e5園仔，雜草發kah4無站無節，tsit4款天，雨勢lioh8仔khah4細--e5，兩三隻細細隻黃蝶仔，隨泅雨出來討食。進前phut4--落-來e5樹le1掛樹葉，早就曝kah4焦仔焦，khioh4-khioh4一堆一堆，囤ti7欉kap4欉相lang3 e5空地，tsit4-tsun7雨水沃kah4 tam5-tam5-tam5，na2人泡過幾若泡e5茶心，而且像he1紅茶、熟茶，hong5 tan3 ti7稀微e5青草埔。Guan2 tsit4角勢，四邊m7是田就是園，無厝邊兜；逐早起long2聽e7著幾若種鳥仔叫，m7-koh4，tiann7-tiann7是有聽聲無看影，想beh4相bat4 ma7 bat4無路。想be7到tsit4日大雨，無意無意，目尾去影著籬仔外兩隻，像雞e5鳥，tann1是雞、是鳥？想起人刣雞割喉e5時leh4唸e5 「做雞做鳥無了時」。進前聽leh4講，tsit4附近有『白腹秧雞』 ——henn3，tsit4兩隻看著腹肚白白，kam2 e7就是⋯⋯ ？雨已經落四五工--ah4，看pan7勢iau2-koh4 e7拖棚e5款。閏4--月，稻仔若khah4早--e5，有e5割--起-來-ah4 ； Khah4拄好--e5，tsit4-tsun7當飽穗熟黃，上驚風雨。菁仔ma7已經開始有thang1收--ah4，大部份long2 koh4 leh4開花，好天e5時，空氣suh4入鼻，一港檳榔花e5芳味，清甜仔清甜，tsia1來雨水siunn1厚，芳khui3 suah4 tsiann2--去。天公伯--a3，雨到底beh4落偌久？溝仔水e7淹--起-來-be7 ？ Poh4岸擋e7 tiau5--無？山區e5塗石流kam2 e7 koh4崩？ ⋯⋯咱人是憂心驚惶無了時，兩隻雞仔鳥相tshua7出來淋雨，專心tsong5家己一頓飽，後一頓，後一頓tsiah4-koh4拍算，long2免先操煩起來囥。In1 tsia1 tsin5 、 hia1相，行無兩步就停，ann3頭啄塗跤，隨koh4 tann1頭金金看，動作伶俐，謹慎，磕be7著，開跤走緊緊，性情lioh8仔帶神經質，無白翎鷥hit4-pan7 e5 「閒情」定著，ma7 kap4暗光鳥e5笨頓笨頓無親像。兩隻做伙有伴，啄啄tui3草仔欉入--去，一時仔無看--e3，liam1-mi1 koh4沓沓仔啄--出-來，繼續tshiau1揣，m7知影已經有人leh4 ka7 in1注意。Kap4從來m7-bat4看--過e5鳥仔意外相逢，歡喜、興奮，m7好tin2動，be7-sai2出聲，tsit4款心情也算是「暗爽」，是iau2未到tioh8內傷e5程度。兩蕊目睭m7甘nih4，自頭到尾ka7 tue3 tiau5-tiau5，suah4完全無想著講去提相機，唉，an2-ne1也好，表示咱心肝iau2未規副hoo7 ke1-si1縛--去。Tsit4兩隻腹肚毛白siak4-siak4 、披一su1大mua1烏sim3-sim3 e5野鳥，果然無錯，就是『白腹秧雞』，m7-na7腹肚白，連面仔ma7白。進前聽人講起e5時，聽講tse1 『白腹秧雞』，ti7在地tsia1客話叫「 ong5 ． a2 ． tiau5 」，「 tiau5 」就是「鳥」，「 ong5 ． a2 ． tiau5 」 e5意思，就是聲音e7叫「 ong5 ． a2 、 ong5 ． a2 、 ong5 ． a2 」 e5鳥仔。拄聽人an2-ne1解說，心內正經giau5疑，哪有he1鳥仔聲e7叫「 ong5 ． a2 、 ong5 ． a2 、 ong5 ． a2 」 ？ Koh4聽講，「 ong5 ． a2 」 tsit4个音ti7客話內底，ma7代表紅嬰仔leh4 hau2 e5聲，所以，「 ong5 ． a2 ． tiau5 」也thang1看做是「叫聲像紅嬰仔leh4 hau2 」 e5鳥仔。紅嬰仔leh4 hau2，kam2 m7是「 uann7-a2 、 uann7-a2 、 uann7-a2 」 ？哪e7是「 ong5 ． a2 、 ong5 ． a2 、 ong5 ． a2 」 ？ ⋯⋯聽，long2是有ang3鼻聲e5音，精差開喙e5喙形無成，一个是u—uann2，一个是oo—ng7-a2，kam2 tsiann5實，娘胎帶--來e5母語無仝，嬰仔hau2 e5聲ma7無仝？當我e5心神iau2沉ti7 tui3紅嬰仔哭聲e5 honn3玄當中，上網ka7查『白腹秧雞』，tsiah4知台語名幾若个，也有叫「白面雞」 、 「白面仔」 （因為面白白），也有叫「紅kha1-tshng1仔」 （因為kha1-tshng1紅紅），khah4想be7到--e5是，也叫做「苦雞母」，因為叫聲聽--起-來就親像leh4叫「苦--啊！苦--啊！苦--啊！ ⋯⋯ 」 （叫苦連天--啊）。Tsiah4 leh4感動，性命哪e7 tsiah4奇妙--啊！紅嬰仔leh4 hau2，「 ong5 ． a2 、 ong5 ． a2 」，哭聲內底m7知有啥mih4暗號（ Beh4食？ Beh4放？ Beh4抱？ ），siang2 .知隨tsong5一隻世事看盡e5老雞母出--來，兩三喙就啄破無知e5幻夢，kok4-lok8 kok4-lok8 kok4-lok8，苦--啊苦--啊苦--啊，有聽--e1-無？苦--啊苦--啊苦--啊⋯⋯明明有人聽，是紅嬰仔hau2 e5聲；卻是有人聽，變huah4苦e5聲。就算仝屬客語e5額，ma7有無仝e5名。網路查有『白腹秧雞』 e5客話，並無出現「 ong5 ． a2 ． tiau5 」，顛倒有另外一个名，ma7是按叫聲來號--e5，號做「補鑊鳥」 （ pu3-vok4-tiau5 ），原來tsit4種鳥仔leh4叫，ti7別位e5客家人聽--起-來，像leh4 huah4 「補鑊、補鑊、補鑊」，「鑊」就是灶跤煮食e5鍋仔鼎仔，「補鑊、補鑊、補鑊」，意思suah4 na2 leh4 khoo1逐家，鍋仔鼎仔就提來補--喔。Tui3 「 ong5 ． a2 」 、 「苦--啊」到「補鑊」，kam2 tsiann5實出ti7仝一種鳥？或者是，是仝一種鳥，無仝性命階段e5啼叫？ ⋯⋯因為落大雨e5緣故，tsit4對「 ong5 ． a2 ． tiau5 」 tsiah4好膽敢離人家tsiah4近，in1 khok8-khok8揣食，無閒工thang1叫歌，m7知in1若開喙，e7唱佗一个版本？我回想家己對『白腹秧雞』 e5印象，確信陳冠學先生e5 《田園之秋》有描寫，詳細內容be7記--得-去。Hit4工，兩隻「 ong5 ． a2 ． tiau5 」走無看e2影--去了後，翻身，行去冊櫥ka7陳--先-生e5著作phian2--出-來，自頭一頁一頁掀，掀到日記beh4盡尾e5 11月21，總算tsiah4掀--著. . . 全日陰寒。今天有兩件不可思議的事：第一件是報春整日唱著牠的報春歌⋯⋯ （略） ⋯⋯第二件是白腹秧雞居然把初冬當暮春試唱了起來，時序乖舛得更加厲害。牠先是像嬰兒嬌啼，「有碗」 （唸臺語音） 「有碗」地叫。然後kuru3 kuak4 kuak4反覆唱著，但沒唱多久。⋯⋯Tioh8--啊，紅嬰仔啼哭，我聽，ma7是「有碗」 --啊——是講，咱哪e7無ka7號做「有碗鳥」 ？ （有碗、有碗，乖，一定有你e5飯碗！ ）近水知魚性，近山識鳥音。Ti7離山近近--a7 e5屏東平洋，tng7著一對「 ong5 ． a2 ． tiau5 」，另日我耳空e7拍khah4開--leh4，聽看，是siang2 .兜e5嬰仔ti7園--裡leh4 「 ong5 ． a2 、 ong5 ． a2 」 hau2。