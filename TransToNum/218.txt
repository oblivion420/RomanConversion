台文通訊BONG1報: 草仔枝kap4老雞母王昭華按大路seh8 tui3巷仔入--去，路細細條仔，一个阿姆（ a1-m2 ） ti7 in1兜倉庫頭前leh4顧火，柴khoo1幾若枝leh4 toh8，一跤鍋仔koh4 be7細跤。我tsiann5愛人leh4 hiann5柴e5味，停落來相借問：阿姆，妳tse1 leh4 hiann5啥？阿姆坐ti7椅liau5仔，伊講是青草仔，我鼻he1味，聽做是「仙草」。跤踏車先停巷仔邊，ku1落來加講--幾-句，tsiah4了解：是「青草」，m7是「仙草」。伊邊--a1一跤飼料袋仔，規袋long2是青草粕（ phoh4 ）。伊講伊tse1已經tui3早起hiann5到tsin2--ah4，hiann5 beh4 hoo7 in1後生食治腰酸背疼、生骨刺--e5。In1後生ti7行口leh4做，自少年long2 ai3搬重，搬了久--來suah4 m7知影long2 e7 be7堪--得。我看hit4跤鍋仔，kap4下爿e5焰火，有感動--著，tse1規口（ tsiok4想beh4講「灶」 ），long2是一个阿母深深e5愛啊！阿姆伊ma7是tiann7腰e7酸，自少年貪做，m7甘tshiann3--人，家己甲外地e5田，啥mih8 long1 ma7種--過：楊桃，菝仔，蓮霧、芋仔……koh4去ka7人liam3毛豆，khah4早毛豆tng1-leh4好e5時，tsing7早起五六點仔去ka7人liam3，liam3到下晡beh4暗仔五六點，一日就趁有千五khoo1，hit4時tsun7一隻雞tsiah4一百，一日e5工錢就thing3好買十隻--ah……1少年siunn1過貪做，做了身體食老來long2 bai2，in1仝歲數--e5，long2 ma7 tsia1疼、 hia1疼，也有跤頭趺去開刀--e5，無.就是long2 leh4食藥仔─ ─伊khah4早ma7食西藥，後--來人報，改食青草仔看mai7，食了感覺be7-bai2，疼有好--去，tsit4-ma2就long2食tse1。古早人講--e5 ： 「草仔枝khe5倒人」，「草仔枝」就是青草仔，意思就是leh4講青草仔kai3好。「草仔枝khe5倒人」 ？ 這句我m7-bat4聽--e5，sa1無總（ tsang2 ），卻是，心內隨去想著「綠豆仔嘉義人」 …… 「 Ah8知，古早人to1 an2-ne1講，意思就是青草仔kai3好e5意思。」我giau5疑，kam2 e7是： M7-thang1看草仔枝無起喔，你叫是伊軟枝無硬骨，一si3-ke3有，哪有啥，結果，去hoo7 khe5倒--去就知伊厲害。Kam2 an2-ne1解？ Ah8知。我看he1柴，tsiann5 honn3玄是啥mih4柴，m7-bat4看--過。原來是棗仔。Tsia1是屏東縣上北--ah4 e5高樹鄉，是棗仔e5大產地。見擺路邊經過棗仔園，long2是用目睭看--e5 nia5，iau2 m7-bat4親身用手去摸--過。一直感覺棗仔樹e5外型tsiann5雅氣，樹椏（ ue1 ） hoo7人tiau1 kah4彎彎低低，葉仔集中ti7頂kuan5，色緻e5青khah4淺翠，無像其他e5果子樹用色用hiah4重。經過棗仔園e5時，心內總e7莫名其妙跳出一句「一樹梨花壓海棠」，我ma7想無，m7知啥原由。總算有機會提著棗仔樹e5柴khoo1，曝焦e5棗仔柴，色khah4沉，lioh8仔反紅，真好看，na2摸na2看，tse1樹皮，koh4有成粗梨仔皮喔。摸--ah4摸，差一點仔去tshak8--著，tsiah4知原來棗仔樹有刺，刺tsiok4短，tsiok4 ting7，m7-bat4 e5人根本be7注意--著，徛遠遠根本看be7出--來。An2-ne1我就了解--ah4，棗仔，kap4貴氣e5玫瑰仝級數--e5，莫怪ti7 gun2南台灣菝仔檨仔蓮霧荔枝龍眼一堆行鄉土路線e5果子樹內底，伊e5氣質就是kap4人無仝。Tsin2 . e5庄跤m7比khah4早，我一隻跤踏車踏--出-去，去到逐所在long2真認份，乖乖仔ai3鎖就是ai3鎖，hit4个騎到佗位tshin3-tshai2 phiann1--leh4人放心仔去tho2 e5時代過--去-ah4。我ti7產業道路停落來ng3無相bat4 e5阿伯阿姆請教東請教西e5時，心井--裡總會有一跡所在ka2-na2石頭beh4 lak4 beh4 lak4驚伊e7真正lak4但是好leh4佳哉事實證明he1石頭iau2穩穩teh4 ti7 hia1，iau2定著。我預設e5問題是：人kap4人e5信任，生份人kap4生份人e5信任，ti7台灣農村，是m7是也破產--ah4 ？ （ Tsit4个社會，騙--人-e5實在be7少）我私心ng3望，hit4款對「無利害關係e5人」 e5基本熱情，m7-thang1消失--去─ ─是講，家己long2做be7到e5代誌，suah4希望別人一定ai3一直維持，世間kam2有an2-ne1 e5理？我歹勢歹勢，驚人thuh4 ：妳來tsia1 beh4創啥？妳問tsiah4濟beh4創啥？妳hip4相beh4創啥？ ……細膩細膩，kan1-ta1 hip4一張相： Tsit4口「灶」 、 tsit4跤鍋仔，無hip4人，無hip4別項。阿姆講he1鍋仔內有兩隻老雞母─ ─伊無講，我根本鼻be7出--來，青草仔味m7比煎藥hiah4重，芳氣清清--a1，無感覺著有油臊（ tsho1 ）。原來，莫怪飼料袋仔內底全全粕，是藥草先hiann5，hiann5好，草仔枝濾--起-來，老雞母tsiah4 he7--落-去，繼續khuann1-khuann1仔煉。兩隻老雞母，是一透早專工去九如掠--轉-來-e5，市仔無te3買，特別ka7人he1飼生卵雞--e5訂--e5。阿姆講，「老雞母khah4有力」，我問，「老雞母是啥mih8 khah4有力？ 」伊解說，「老雞母e5肉khah4有力，leh4 tshua7路tshua7 khah4 e7行，用來燉藥仔，藥氣tshua7 khah4 e7行」，特別強調，「一定ai3用老雞母」。照阿姆an2-ne1 e5講法，「老雞母」已經m7是普通e5卵白質組成物，是有魔法作用e5家禽。可能是咱人自古早看著雞母tshua7雞囝，真自然就e7去牽連，想講e7-tang3借伊e5力，來替進入咱體內e5藥氣tshua7路。老雞母e5性命力，也親像老母e5性命力─ ─ ka7老母e5 「愛」 kap4 「力」燒燒食落腹，是比任何上師e5加持koh4-khah4有力。M7-koh4，ti7 tsit4-ma2，生卵雞場e5老雞母，kam2 m7是一世（ si3 ） 「雞」 kan1-ta1鬱--leh4逐工顧生卵生卵生卵生kah4肉long2無力--去-ah4 ？ In1 tsit4世「雞」，kam2 bat4真正tshua7過家己e5雞仔囝行來行去，享受過in1做一隻雞母e5母性？ Be7記leh4有偌久，m7-bat4想起十年前一幕情景─ ─ hit4時我tsiah4三十thong2，熟sai7一位倚四十e5男性，kah4意是有，beh4嫁娶是m7-thang1，做朋友講有話就好。Hit4站仔，伊si3-ke3 leh4相親，厝--裡e5孤囝，人扮kap4頭路long2 be7-bai2，爸仔母非常著急。伊是一个e7一直講話一直講話m7-koh4 koh4 e7不時家己插話想講妳可能be7愛聽伊講話，e5人。伊e5話若規phang5規phang5完全ka7記--落-來就是上無短篇不時中篇以上e5小說一篇。我想起有一擺講話e5內容：學校有一个女同事，四十外歲人，in1 tiann7-tiann7 e7用英語開講，對方對伊tsiann5有好感。Tse1是前情提要。主要e5劇情是下面：有一工，伊ti7厝，in1老母ma7 ti7厝，hit4位女同事kha3電話來，拄好老母接--著。電話雖然是有叫伊來接，m7-koh4，就ti7伊hit4通電話講煞了後，in1老母，規个人性地隨夯--起-來，掠狂仝款，歹tshing3-tshing3大聲嚷：叫hit4个老雞母mai3 koh4再kha3--來！ long2幾歲--ah4 ？ hiah4 m7知好歹？ ！老雞母！老雞母！老雞母！老雞母！老雞母！ …… 「老雞母！老雞母！老雞母！老雞母！老雞母！ …… 」母仔囝就是母仔囝，後生leh4學家己e5老母，學kah4 tsiok4成。就像現此時電視e5綜藝節目leh4製造笑詼e5手路，將影片內底某一句hoo7人掠包e5話，一直重複一直重複一直重複。M7-koh4，tse1 m7是一句話用電腦後製『複製』 、 『貼上』幾若遍，是每一句long2是真實--e5 ！ Tui3喙--裡射--出-來-e5 ！一句就是一刀，tui3心肝肉連sua3 tshak8 beh4 m7知幾刀。咱正經beh4刣一隻老雞母e5時，只要頷頸仔毛剃剃--leh4，一刀割喉就好，tioh8--無？我徛ti7三十thong2 e5坎站，感覺有一tsun7涼，設想hit4位四十外外e5知識女性，真佳哉伊無聽著老雞母leh4罵「老雞母」。雖然hit4時e5我iau2 be7算「老雞母」，罵ma7 m7是leh4罵--我，m7-koh4，真正有去hoo7驚--著，去hoo7有夠有力e5 「老雞母」 e5形象驚著─ ─一个老母親對唯一囝兒強烈e5期待，hit4款無顧一切e5 「性命力」 ；一个老小姐，竟然e7 hoo7一个未婚男性e5老母討厭kah4 tsit4款程度。 時間leh4過真緊。當年hit4位先生已經兩个查某囝--ah4 ； Tsit4-ma2 e5我，ma7 thing3好掠去kap4草仔枝做伙煉。我變成一隻應該是e7 hong5 .驚e5 「老雞母」，m7-koh4，對khah4老輩e5 「老雞母」，心頭uan1-na1也是e7驚驚。人食愈老，beh4改變愈oh4。最近虎霸母kap4虎霸某tng1紅，一人一路，我iau2是khah4實在--leh4，做一隻tshua7家己e7行e5老雞母就好。