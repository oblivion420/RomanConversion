台文通訊BONG1報: 黏阿媽王昭華「阿媽，你e5白頭毛走出來--ah4 ！ 」捷運電車內，雄雄一个查某囡仔細細聲，ti7我耳空邊an2-ne1講。頭略仔uat4倒爿過，一个查某囡仔徛倚ti7椅仔邊，一手huann7鋼管，一手teh4摸in1阿媽e5頭鬃。In1阿媽，就坐我後壁，kap4我kha1-tsiah4-phiann1對kha1-tsiah4-phiann1無仝向，後斗khok4拄後斗khok4 kiong7-beh4相黏。「阿媽，你有『頭皮屑』 neh4 ！ 」查某囡仔差不多我kap4 in1阿媽坐--落-來hiah4懸，伊對阿媽講話，be7輸ma7是對我講--e5。我徛--起-來，想講位讓伊坐，伊無愛就是無愛。Koh4再坐--落-來，越頭kap4伊相對看，發現伊kap4我仝款，倒爿喙phue2 long2有一个khi5。我e5 khi5是細漢去hoo7 tshiah4-pe5-pe5 e5囡仔伴jiau3破面--e5，伊e5 khi5 na2像印--起-去-e5，阿媽笑講是ti7 in1老母腹肚內，去hoo7電電--著-e5。「你讀幾年--e5 ？ 」 「三年。」 「 『頭皮屑』 e5台語，叫“頭phoo1 ”喔. . . 」伊目睭大大蕊ka7我看。M7知有偌久--ah4，m7-bat4去感受著tsit4款「自然」，gun2細漢做囡仔ma7享受--過-e——hit5款「黏阿媽」 e5自然：黏ti7阿媽身軀邊，sng2伊e5頭鬃，發現伊e5白頭毛，發現伊e5頭phoo1，發現tse1，發現he1，阿媽阿媽叫long2 be7 sian7，阿媽阿媽是uah8-beh4 loo2--死。Tsit4款e5 「自然」愈來愈罕得--ah4，都市拄--著e5阿媽，大部份e5情形，long2是tsiann5拚勢用『台灣ㄍㄡˊ語』 teh4 kap4 ngiauh8-tshih4-tshah4 e5孫講be7翻車，有e5 khah4高級e5家庭，新婦long2 kap4孫講英語，阿媽e5角色，koh4愈「外」 --ah4。十八般武藝學透透e5巧囡仔，m7知kam2有時間黏阿媽，kam2有機會對阿媽e5白頭毛、阿媽e5頭phoo1好奇？ ——眼前tsit4个三年仔e5查某囡仔，是可愛e5保育類動物。In1 ti7關渡站落車，落車e5放送四種語言，查某囡仔tue3阿媽kha1-tshng1後行，na2行na2細細聲仔tue3 leh4唸： 『關渡』，干豆，kuan5-tu1，kuan1-tu2 . . .規句e5客語、英語，ma7 tue3 leh4唸tshit4-tho5。In1落車了後，車過關渡（ kan1-tau7 ），淡水河一下闊，suah4 hoo7我一下仔非常懷念「黏阿媽」 e5 「黏」。