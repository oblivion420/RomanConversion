台文通訊BONG1報:  Ti7農村發現台語文e5重要─ ─開講會宜蘭行踏易俊宏雄雄發現lan2台語開講會已經進行有兩年--ah4 ！雖然lan2 e5成員來來去去，但是逐家long2 e7揣時機來鬥陣開講，ma7有新加入--e5來做伙開講，除了學台語文以外，ma7 e7-tang3來分享in1進前學習台語文e5經驗。總--是開講會行到tsit4-tsun7，ti7 teh4-beh4滿兩冬e5時，有人來報一个好消息！種有機米e5賴青松大哥，知影lan2開講會e5存在，beh4約lan2做伙來去宜蘭tshit4-tho5。聽著tsit4个消息，逐家long2 tsiok4歡喜--e5，tshiau5-tshiau5--leh4，就決定8月底beh4相招去宜蘭行踏。    出發hit4一工早起，guan2一陣人七早八早就約ti7-leh4轉運站集合，beh4坐八點出發e5車，iau2-koh4有在地e5朋友kap4 guan2約ti7宜蘭見面，long2總十外个人，來到賴青松大哥in1厝，ma7 beh4十點--ah4。Guan2先ti7-leh4賴大哥in1厝互相介紹，賴大哥知影lan2 tsit4陣人有高中老師、有記者、有學生，koh4有研究助理，表示講成員有tsiah4-ni7無仝e5背景，tse1開講會真無簡單。Khah4熟sai7了後，就由賴大哥tshua7頭，去伊e5田--裡體驗。賴大哥先教guan2怎樣分別雜草kap4稻仔，然後就放guan2家己去無閒。11點左右e5日頭tsiok4炎--e5，逐家na2流汗na2用台語開講，手koh4 na2割草； tsit4種體驗tsiann5難得ma7 tsiann5趣味。看guan2 an2-ne1流汗流滴，中晝e5時tsun7，賴大哥tshua7 guan2去一个『私房景點』，就是ti7-leh4員山鄉一个有冷泉e5所在，邊--a1 koh4有一間店面是leh4賣食--e5。逐家本底long2 hoo7日頭曝kah4頭昏昏腦鈍鈍，看著e7-tang3 sng2水，long2 sng2 kah4 tsiok4歡喜，甚至koh4有人全身long2浸ti7水內底。然後，guan2就去邊--a1 e5海產擔食晝。其中，hoo7我印象上深上深--e5，就是in1 ka7一隻無拍鱗e5大尾魚抹鹽了後，就kheh8去烘。食e5時，先連皮帶鱗long2 kheh8--起-來，koh4再滴一寡le1-bong2汁，an2-ne1食，e7-tang3食出魚仔e5 tshinn1-tshioh4 kap4原味，滋味hoo7人難忘。另外koh4有在地e5宜蘭美食－糕渣，ma7是tsiok4有特色e5一齣菜。食飽了後，guan2就轉（ tng2 ）去賴大哥in1兜附近e5宮廟，聽講e1晡有參加「台灣農村陣線」活動e5學生beh4來訪問tsia1庄頭e5發展歷史，lan2開講會--e5就做伙去聽看mai7。Tsit4个營隊是辦hoo7學生參加--e5，已經辦過幾若屆--ah4，我ma7有參加--過，收成tsiok4濟--e5。我以前long2 gong7-gong7 ti7-leh4學校內底kan1-na1 e7-hiau2考試讀書nia7-nia7，但是參加tsit4種NGO1 e5活動，e7學著tsiok4 濟有意義e5 mih8件，親像「台灣農村陣線」 e5 tsit4个『夏耘』營隊，當年就hoo7我知影農村發展、農產品kap4家己e5關係，ma7 hoo7我更加深刻了解我kap4 tsit4-phian3土地e5連結。Tsit4-ma2看著無仝e5學生ma7對tsit4-phian3土地kap4農村e5發展tsiah4-ni7關心，我就感覺台灣e5未來有希望--ah4。宮廟e5序大人ka7來採訪e5學生講tsia1庄頭e5歷史，是怎樣開始發展有機農業；當然ti7 tsit4內面，賴大哥是一个tsiok4重要e5人物。訪問e5過程，ma7 hoo7 guan2知影tse1產業e5發展實在無簡單，需要一陣人互相tau3-sann1-kang7，同心做伙拍拚，tsiah4有出頭e5機會。訪問結束了後，宮廟e5序大人koh4 tshua7 guan2去看庄頭e5水利工程，就是看tse1溝仔ti7-leh4無仝時tsun7是按怎調整水流e5 kuan5低。Guan2一陣人iau2-koh4行tui3水源頭去，看蹛ti7 tsia1 e5人kap4 in1 e5田地，是按怎因為tsit4个水利工程，變做一个互相倚靠e5庄頭生活。 An2-ne1 ka7庄頭行過一遍了後，開講會就kap4營隊學生分開--ah4。Guan2 tsit4陣來到賴大哥in1兜，就ti7 in1 e5客廳聽伊講為怎樣想beh4轉（ tng2 ）來做田，iau2-koh4有tsit4幾年e5狀況，是愈發展愈好。當然ma7是都市內底e5生活hoo7人開始反省生活e5意義，就算是有頭路e7-tang3趁錢，儉錢ma7是tsiok4 oh4--e5。An2-ne1 tsiah4辛苦是為啥？ Ti7-leh4庄跤e5生活，樸實平凡，卻是有法度兼顧生活kap4生產，其中，tsiok4濟mih8件是無辦法用錢來換算--e5。Tsit4-ma2 tsiok4濟人是平常時ti7-leh4都市食頭路，放假e5時就來做田，賴大哥講tse1是『半農半X 』 e5生活；另外，ma7有人退休了後來庄跤過tsit4種khah4有品質e5生活。無論按怎，賴大哥伊e5經驗hoo7 guan2開講會e5人有tsiann5 濟e5思考。開講會頭一擺出外tshit4-tho5，就ti7-leh4賴大哥e5熱情招待中順利結束。暗頓是一个「試食會」，tsiann5濟品種e5有機米拄好收成，guan2開講會就kap4 tsia1-e5作穡人做伙試滋味。逐家long2食了tsiann5歡喜，ma7交換tsiok4濟對目前農村發展iau2-koh4有對語言使用e5想法。總講--一-句，語言是保留文化一个上重要e5 mih8件，若在地e5文化無法度用在地e5語言保留，換做別e5語言，有時tsun7是無法度翻譯，有時tsun7是翻譯--過ma7無hit4个味--ah4 ；舉例來講，用英語來熟sai7漢人e5風俗文化，就e7拄著tsit4款狀況，仝款道理，lan2 tsit4-ma2 beh4用華語、漢字leh4翻譯、解說原住民、客家iah4 Ho7-lo2 e5文化風俗e5時，ma7 ai3有相對e5自覺。台灣農村e5文化kap4台語文e5使用，本底是互相共生e5 mih8件，但是台語文因為政策e5關係變kah4 loh8-tshe7 、台灣e5農村ma7是有siang7款e5狀況。若m7是tsit4擺開講會有機會來宜蘭行踏tshit4-tho5，tsit4種感覺就be7 tsiah4-ni7深。Ng3望台灣e5文化kap4環境e7-tang3好好仔來保護、發展，ma7 hoo7後代囝孫有一个好好仔熟sai7 tsit4塊土地e5機會。（ 「台語開講會」目前ti7台北一個月開講一擺，有趣味參加e5少年人e7-sai2寫電子批來bongpo19961 @ gmail1 . com1問參加e5辦法kap4暗號！ ）