台文通訊BONG1報: 蘭嶼貓頭鳥（ 『蘭嶼角鴞』 ） 2018年12--月（第297期） ▍蘭嶼貓頭鳥（ 『蘭嶼角鴞』 ）作者：易俊宏 Iah8 Tsun3-Hong5今仔時令到冬天--loo3，暗暝時間是愈來愈長，天光時間是愈來愈短。講著ti7-teh4暗時活動e5動物，tsit4個月beh4 kap4逐家介紹--e5是「貓頭鳥」。全世界差不多有百外種『貓頭鷹』，但是台語中，有人講「貓頭鳥」，ma7有人講「鴟鴞」 （ tshi1-hiau1 ） 、 「暗光鳥」 、 「鴣黃（ koo1-ng5 ） 」等等。Tsia1-e5講法，有lioh8-a2無仝： 「鴟鴞」 teh4講一寡食肉--e5，個性tsiann5 tshiah4 （刺） e5鳥仔，無論是食蛇、食鳥鼠--e5，包括鷹仔，long2 e7-sai2叫「鴟鴞」。但是食魚仔e5鷹仔，有另外一个講法是「鸕鶿」 （ loo5-tsi5 ）。「暗光鳥」是teh4講ti7暗時活動e5鳥仔，m7-na7是「貓頭鳥」，koh4有『夜鷺』，一種白翎鷥e5親tsiann5，ma7是e7-tang3 an2-ne1叫； iah4是講一寡人慣勢拚暝工、暗時無愛睏e5人，long2 e7-sai2叫in1 「暗光鳥」。 Kap4其他e5鳥仔比較--起-來，「貓頭鳥」 e5頭佔規身軀e5比例khah4大，加上in1耳仔邊e5羽毛，看--起-來kap4貓仔面sio1-siang7，所以無論華語iah4是台語，long2是用tsit4个特色來稱呼。因為in1 long2 ti7-teh4暗時活動，耳仔真lai7，叫聲ma7 tsiann5豐富。全世界除了南極kap4北極以外，差不多long2有貓頭鳥，是分佈tsiann5闊e5鳥仔類； ti7台灣tsit4十幾種貓頭鳥內底，有目睭是黃色--e5，ma7有羽毛偏黃色--e5，講tse1號做「鴣黃」 e5 「貓頭鳥」，可能是『黃嘴角鴞』 、 『黃魚鴞』 、 『鵂鶹』等等，iau2未有人為tsia1-e5 khah4幼秀e5分類號台語名。 所有e5 「貓頭鳥」 long2是食肉--e5，頷頸tsiann5柔軟，e7-tang3 seh8 270度，e7-tang3看--著e5範圍是tsiann5闊；跤爪是tsiann5有力，hoo7 in1 thang1拍獵e5武器。除了魚仔、鳥鼠、杜定、水雞、蛇，有一寡種類ma7 e7食杜蚓仔、蟲thua7。因為無喙齒，貓頭鳥慣勢ka7食mih8全部吞落腹肚內底，等到消化到差不多e5時tsun7，e7 ka7無法度吸收e5 mih8件au2 （嘔） --出-來，親像牛、羊仔e5翻草，只是貓頭鳥e7 ka7 mih8件phui3--出-來，ma7 thang1講是e7-sai2控制e5 ping2腹。吐--出-來e5 mih8件，叫「食繭」 （ sit8-king2 ），tse1是lan2研究「鴟鴞」 tsiann5重要e5證據來源，了解in1 e5生活習性。 因為貓頭鳥ti7-teh4全世界e5分佈tsiann5闊，所以無仝e5文化內底long2有in1 e5傳說。Ti7希臘，in1是象徵「智慧」 ； ti7印度，in1是象徵「好額」 ； ti7中國，in1是象徵「兇歹」 ； ti7日本，in1是象徵「福氣」。Ti7台灣，Bunun1 （ 『布農』 ）族認為in1是看顧紅嬰仔e5神，Thao1 （ 『邵』 ）族認為in1是有靈性e5鳥仔，e7帶來福氣，Pangtsah4 （ 『阿美』 ）族認為in1是看顧樹林e5神明。 Tsit4個月beh4介紹e5 「蘭嶼貓頭鳥」，kan1-na1 ti7蘭嶼出現，hia1 e5原住民是Tao1 （ 『達悟』 ）族。Tao1人因為蘭嶼貓頭鳥e5叫聲，叫in1 「 Tu1-tu1-u2 」，認為in1是兇鳥，若出現就有歹代誌e7發生。「蘭嶼貓頭鳥」是khah4細隻e5貓頭鳥，身軀是塗色、目睭是黃色--e5，叫聲koh4是公母無仝款，hoo7 in1 e7-tang3 ti7-teh4暗時分辨。In1主要是食蟲thua7，特別是iau2未成年大漢e5杜猴kap4蜈蚣。蘭嶼貓頭鳥一擺生卵只有兩、三粒，ai3 khai1一個月e5時間來孵卵，koh4 ai3 khai1一個月e5時間，hoo7鳥仔囝大漢到e7-tang3離開siu7。 因為ti7-teh4 1930年代，日本就開始研究--in1，hit4-tang1-tsun7聯合國就因為知影tse1鳥仔tsiann5珍貴，寫入去ai3保護e5名單內底；到1980年代，台灣政府開始投入研究，現此時應該lan2知影上濟款e5貓頭鳥。蘭嶼貓頭鳥e5數量一直tsiok4少，千外隻nia7-nia7。蘭嶼貓頭鳥蹛ti7樹空內底，秋冬時tsun7 ti7-teh4樹林內底揣mih8件食，但是春夏時tsun7 e7到草埔地活動。雖然逐隻平均e7-tang3活十外冬，但是有六成e5鳥仔囝活無到一歲；除了hoo7其他動物食--去以外，lan2人類e5開發行為是tsiann5大e5問題。Tsit4-ma2 ti7-teh4國際e5動物保護名單內底，蘭嶼貓頭鳥猶原是保護對象，ti7-teh4台灣e5 「文化資產保存法」 kap4 「野生動物保育法」，ma7 ka7 in1列入保護。Tsiah4-ni7重要kap4珍貴e5鳥仔，ng3望lan2 long1 e7-tang3有智識來了解，m7-na7法律寫了好看nia5，lan2有智識就e7-tang3有行動，做伙hoo7蘭嶼e5觀光發展thang1 kap4生態保護be7出現重khi1爿e5情形。