台文通訊BONG1報: 上帝也e7講英語Tsiunn2 Jit8 Ing5台語ti7獨尊華語e5政府主導下，hong5拍做「方言」，方言相對「國語」是khah4低級，ti7威權殘餘型e5官員心目中，母語是kan1-tann1 ti7厝--ni3用--e5，連台灣人ma7 hong5教育kah4家己e7棄嫌。Tse1到底是語言無水準？ Iah8是人有問題？ Lan2 tsit4-ma2比對英語e5發展就知。早期海上交通khah4困難，所以海島e5發展是比大陸khah4慢。Ti7 1380年代以前，海島國家e5英國，in1 e5語言是hong5看做粗魯不雅--e5，使用e5 聖經是用拉丁文寫，無幾个人看有。拉丁文ti7 hit4當時是貴族語言，kan1-tann1少數讀過冊e5 人bat4。Tsia1-e5情形lan2 kam2有感覺kap4台灣仝款，母語hong5看做粗魯不雅，漢字像拉丁文，是貴族語言，kan1-tann1少數讀過冊e5 人bat4。1380年改變開始--ah4 ！ 1380年，歐洲宗教改革e5先行者John1 Wycliffe1 （ 1330年－ 1384年），ka7聖經翻譯做中古英文，iau2無kai3好看，m7-koh4已經指出正確e5路，就是用家己e5母語寫聖經。十六世紀出名e5 基督教學者William1 Tyndale1 （ 1494年－ 1536年）主張應該hoo7普通老百姓long2 e7-tang3透過讀聖經來認bat4神，決心ka7聖經翻譯做英文。Ti7 hit4个時代，羅馬天主教教廷kan1-tann1允准拉丁文聖經，而且kan1-tann1神職人員e7-sai2有解說權。當時一般民間普遍有一个觀念，認為英語是無水準e5 語言，kan1-tann1法語、拉丁語tsiah4是有水準、高尚e5語文，所致，民間高尚e5人beh4講話就講法語； beh4讀書就讀拉丁文e5作品。 Tyndale1是第一个ka7聖經翻譯做現代英語e5人，1560年ti7 Geneve3出版。後--來出名e5 欽定版聖經有百分九十採用伊e5 譯本。欽定版聖經是1604年英國國王James1一世下令，beh4用當時英國人通俗e5 語文將聖經翻譯--出-來tsiah4有--e5。In1集合四十七位聖經學者、專家，用七年e5 時間，ti7 1611年完成出版，英文全名King1 James1 Version1 of1 the1 Bible1，簡稱做「 KJV 」。因為KJV是用一般人long2看bat4 e5 英文翻譯，所以一般民眾感覺親切，koh4歡喜in1 e7-tang3用家己e5 語文讀聖經。自從tsit4本「欽定本」英文聖經出版了後，英國人發現原來「上帝也e7講英語」。Tsit4種發現改變英國人長期自卑e5 心理，koh4愈來愈肯定家己e5 國家。也因為an2-ne1，以後濟濟英文e5 聖經版本，就根據tsit4个英文版本聖經重修訂。真濟出名e5文學作品ma7因為欽定本聖經e5啟發sio1連sua3出版，像John1 Bunyan1寫e5 《天路歷程》 、約John1 Milton1寫e5 《失樂園》等等long2 tsiann5做世界名作。Tsit4-ma2英語是全世界上強勢e5語言。M7知算好運iah8歹運，lan2無行過tsit4个過程，外國宣教師替lan2 tshuan5好好，koh4將羅馬字兩擺送來到厝，kam2 e7是an2-ne1，lan2 suah4 m7-bat4寶，無顧hoo7好，據在壓霸e5漢文化thun2踏。拄好應hit4句話： 「天下無hit4號無料e5中晝頓」，平平是hong5看輕e5語言，英國人用家己e5文字提升書寫能力，兼提升民族意識，hoo7國家變強，文學ma7行tsiunn7世界。Lan2兩擺羅馬字來，long2受漢文化壓迫。第一擺，荷蘭宣教師替Siraya1話創設e5羅馬字，平埔人bat4用來寫「新港文書」，m7-koh4已經ti7十九世紀初期消失。Koh4一擺是十九世紀中期來e5白話字，suah4 hong5關ti7教會，ma7漸漸hoo7漢字取代。上帝m7-tann7 e7-hiau2講英語，ma7 e7-hiau2 講台語。M7-koh4英國人發現「上帝也e7講英語」 e5 時，in1改變長期自卑e5 心理，英文漸漸tsiann5做世界通用e5語言，啊lan2 suah4枉費十九世紀教會e5 宣教師替lan2用白話字寫e5聖經，m7-tann7無像英國人肯定家己，創造家己 e5文學，顛倒迷戀漢字，白話字suah4 hoo7漢文化kham3--過。Tsit4-ma2華語已經逼殺來ti7教會內底，白話字kap4台語m7知iau2有偌久thang1活？我用「逼殺」 tsit4兩字並無過份。台灣人無愛用強烈e5語詞，外來者suah4無teh4客氣，用滅絕e5手段對--lan2。支持華語e5人e7講： 「心胸放hoo7闊，容納無仝e5語言。」無好好仔去想e5人long2感覺有理，甚至號做顧母語e5人ma7認同。In1無注意著，ti7獨尊華語e5政策下跤，華語已經變做「異形」，e7吞食其他e5母語。獨尊華語hoo7母語變做無路用e5語言，所以社會氣氛是華語一定ai3學，母語be7-hiau2無要緊。台灣人hong5教ai3文雅，khah4無拚tu3 e5氣魄，母語hong5壓迫ma7當做應該，自然母語能力下降。若hoo7信徒家己揀，母語能力無好e5情形下，e7 khah4愛揀用華語做禮拜。所以終其尾母語就是消失。 Beh4解決獨尊華語e5現象，ai3早日實施「語言平等法」，hoo7各種語言ti7平等e5地位，互相尊重，和諧鬥陣。Ti7獨尊華語e5現象解除進前，因為華語已經形成唯一「逐家聽有e5話」，台灣人e7好意beh4講「逐家聽有e5話」，suah4顛倒變做幫贊華語刣死母語e5 hoo2仔。所以「逐家聽有e5話」 be7輸一句刣死母語e5魔咒。Lan2無愛「異形」 、 lan2無愛「魔咒」，lan2愛實施「語言平等法」，互相尊重，和諧鬥陣。Hia1 -e5堅持獨尊華語e5人，kam2有beh4 kap4台灣人和諧鬥陣？