台文通訊BONG1報: 威權無法度消滅 e5聲王貞文Ti7文化強權壓迫下面，逐日，世界安靜e5逐角落，long2有母語漸漸失去活命，枯焦--去。母語無--去，族群消失--去，地球繼續teh4轉seh8，看起來無變，總--是，色彩漸漸失落。威權體制所愛用e5語言，是統一e5語言，是宰制e5語言，通過教育體系，hoo7伊變做強勢，變做求生存一定tioh8 e7-hiau2 e5語言。威權體制所愛聽e5聲，是順民一致回應政令e5聲，是虛假e5讚美。威權體制用統一e5語言，起造浮ti7半空中e5碉堡，in1用膨風e5優美言詞所起e5門窗，無一扇通向人民徛起e5土地。總--是ti7威權體制e5陰影所遮崁e5大phian3土地頂面，永遠long2有另外e5語言，teh4傳揚威權體制無容允e5故事，將另一款e5記憶一代一代傳--去。Tsit4款語言，咱將伊稱做「母語」。因為，有濟濟時tsun7，tse1是老母傳hoo7查某囝，ta1-ke1傳ho7新婦e5語言。Tse1是受壓迫e5人民出怨氣、講心酸、衝破禁忌e5悲情語言，ma7是ti7生活中傳講盼望e5故事、分享對抗威權e5智慧e5時，所用e5活潑語言。一齣用南美洲印加民族e5語言Quetsua1 kap4殖民者e5西班牙話做伙表演e5電影《驚惶傷心e5母乳》 （ La1 Teta1 Asustada1 ）內面，女主角e5老母ti7臨終e5時tsun7，用Quetsua1 e5語言，將伊按怎受著獨裁者e5軍隊殘害、強暴e5經驗，用唸詩e5方式唱--出-來。女主角ma7用Quetsua1語，唱出伊kap4老母e5約定，伊將老母e5身體，帶轉去in1 e5故鄉。Tsit4幕e5畫面tsiok4簡單，總--是用母語唱--出-來e5故事，hoo7人全身軀long2雞母皮gia5--起-來，感動到起ka1-lun2-sun2。Tsit4齣電影得著柏林影展2009年e5金熊獎，演出女主角e5女演員Magaly1 Solier1 ti7領獎e5時，用西班牙語講一兩句話，就開始轉做伊e5母語Quetsua1講話，語氣充滿熱情，然後，伊koh4用吟唱詩句e5方式，將伊e5感受唱--出-來。就是無法度了解伊e5意思e5人，ma7 e7感受著tsit4个語言e5音韻kap4氣力，感受著伊teh4使用tsit4个語言e5時，伊e5身體kap4心靈long2充滿活氣。用母語，伊e7-tang3唱出抗議e5詩歌，e7-tang3將家己融ti7暴力內e5身體，重新揣倒轉--來，tsiann5做整體。母語是詩e5語言。女性用詩e5想像，用母語e5韻律，互相吟唱受傷e5土地e5記憶，hoo7活命倒轉來hoo7威權硩tioh8傷e5土地。ui3受傷e5母體流出e5母語之乳，好親像是將傷心e5記憶kap4悲情灌入下一輩女性e5體內。總--是，當伊發酵（ huat4-kann3 ），化做詩，化做歌，伊e7將苦痛化做養份，灌沃盼望e5種子。 母語是無力者e5氣力。1947，二二八事件掃過台灣，掃過ti7時代e5風暴中，teh4追揣尊嚴kap4自由e5人。爸、囝、兄弟受刣e5記憶，經由存留性命e5女性，ti7角落teh4傳講。「有一日，咱一定e7 koh4出頭天。」一位二二八e5母親，吞落所有e5心酸苦汁，一擺koh4一擺講hoo7伊e5囝兒來聽。老母將盼望之聲pun5入囡仔e5心，an2-ni1，無beh4屈服e5聲，ti7威權所控制e5陰暗空間湠--開，進入無力者心內，tsiann5做in1 e5氣力。Tse1是威權無法度消滅--e5。母語是詩e5語言。母語是無力者e5氣力。母語是女性e5聲。是威權無法度奪--去e5記憶，無法度消滅--e5，充滿尊嚴kap4氣力e5聲音。（文章有一部份內容bat4 ti7台南《首都詩報》發表）