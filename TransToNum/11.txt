台文通訊BONG1報:  國民義務教育有教台灣母語e5義務
◎李勤岸  台灣語文相關系所應該修教育學分，tse1是當初設立台語文相關系所e5主要目的之一：Beh4培養國民教育e5母語師資。後--來suah4台語文系所成立e5時，顛倒ka7限制be7-sai2去修教育學分，講是「非師資培育系所」。Guan2台師大台文系成立e5時，就是an2-ne1 hoo7人限制修教育學分。若是台語文系所e5學生be7-tang3去修教育學分，an2-ne1國民教育e5專業師資beh4 tui3佗位來？若照tsit4款對台語文系所無平等e5對待，限制in1修教育學分e5對待看--起-來，分明就是無beh4 ti7 lan2 e5國民教育好好仔推行母語教育，無beh4 hoo7伊行向專業化、正常化，分明就是beh4剝奪lan2台灣子弟受母語教育e5權利！ Tse1是lan2台灣人e5權利，lan2一定ai3 ka7討--轉（ tng2 ） -來。 國民義務教育無應該排除構成國民人口主要族群e5母語教育，tse1是納稅人e5權利。台灣講台語做母語、講客語做母語、講原住民語做母語e5人口加--起-來佔台灣人口e5 85 %。結果in1 e5 母語教育ti7國中課綱hoo7人排除，tse1是oh4得hoo7人理解e5代誌。 聯合國教科文組織（ UNESCO1 ） ti7 1951年發函hoo7會員國，要求各國e5國民教育應該用母語來實施教育，an2-ne1 tsiah4有法度ka7 hit4个族群e5文化保存--落-來，傳承--落-去。同時，ma7 tsiah4有法度hoo7囡仔e5潛能完全發揮--出-來。2001年2月21 UNESCO1 ti7世界母語日公告全世界瀕臨死亡e5語言，特別指出台灣原有二十四種語言，現今只賰十二種，其中除了華語，其他e5語言long2有可能e7 ti7 21世紀尾消失。 多語言多文化是台灣e5特色，台灣e5國民教育應該呈現tsit4个特色，tse1是台灣真重要e5資產，ma7是當今世界e5主流思潮，台灣無應該家己放棄多樣語言文化e5特色，自外ti7 tsit4个世界潮流。 國民黨政權beh4講伊m7是殖民政權，就無應該保留殖民e5語言政策。全世界long2認同殖民時代已經過--去，殖民e5語言政策是落伍、無文明、野蠻e5語言屠殺政策。台灣無應該繼續日本殖民時期留--落-來e5「國語」語言政策，只是ka7「日語」國語，改做「華語」國語。殖民語言政策e5本質iau2 m7肯改變。一方面beh4宣稱伊m7是殖民政權，一方面koh4 beh4繼續保留殖民語言政策，an2-ne1 kam2無矛盾？ 21世紀iau2有「國語」，應該是見笑代。以前ti7 lan2將國小課綱內底e5「國語」改做「華語」，還tsit4个語言伊本來e5正名，ma7 hoo7國民黨政府有洗清殖民政權罪名e5機會，結果國民黨一提著政權，馬上ka7「華語」改轉來「國語」，恢復伊殖民政權e5真面目。  國中應該ka7台灣人e5本土母語列做必修，若無，自2001年實施e5國小母語教育，be7-tang3延續--落-去，變成國家真大e5浪費。囡仔e5母語學習應該持續、有連貫性，無應該到國中階段就斷--去。台灣e5政府應該為人類保存人類ti7台灣e5語言資產，tse1是權利，ma7是義務！
