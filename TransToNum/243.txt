台文通訊BONG1報: 節能「保」碳救地球
賴朝和
      「節能減碳」e7-sai2講是tsit4-ma2上流行e5政令宣導口號之一，m7-koh4我認為應當是「節能保碳」khah4適合。

        讀過自然科學e5人long2知影，碳（ C ） kap4碳酸氣（ 『二氧化碳』，CO21 ）是完全無仝款e5物質，碳酸氣是碳kap4 sang3-soo3 （ 『氧氣』，O21 ）經過充分化學作用以後所產生e5一款新物質，碳作用掉若愈濟，產生e5碳酸氣ma7愈濟。
       大自然e5碳，除了少數是以柴碳、 suan7石、 iah4是石墨e5型式存在，大部分e5碳是以塗碳e5型式存在地球上，塗碳自古以來就是人類上重要e5燃料之一，tsit4-ma2 e5發電廠ma7 iau2有tsiok4濟是使用大量e5塗碳做燃料來發電，ti7大量塗碳toh8火e5過程中，塗碳e7愈來愈少，同時ma7 e7產生大量e5碳酸氣。塗碳kap4石油仝款，是一款無法度再生e5能源，無限制e5開採kap4消蝕，有一工一定e7 hoo7人挖了了。塗碳除了是重要e5燃料，ma7是tsiok4濟民生kap4藥物化學品e5重要來源，咱若是ka7伊用了了，以後咱e5囝孫就無塗碳thang1好用，tse1一定e7影響咱囝孫未來e5生活，對咱e5囝孫ma7 tsiok4無公平。其實m7免等到後一代，若繼續無站節來消蝕塗碳，ti7咱一代，咱就e7遭受著能源不足e5苦楚。相信逐家最近對電費e5起價long2真無爽快，其中塗碳採買e5高度支出就受著tsiok4濟e5議論。 
      火碳除了塗碳kap4 ga2-lah4 （ 『精煤』 ） 、 lian5碳（ 『煤球』 ）等塗碳e5再製品，咱tiann7-tiann7 leh4使用e5火碳iau2-koh4有柴碳，he1是柴khoo1經過加熱以後碳化所形成，其實kap4柴khoo1仝款，親像石油kap4天然氣等等e5有機燃料，經過加熱iah4是toh8火，hia1-e5燃料內底所包含e5碳元素，有tang1時ma7 long2 e7先碳化做烏色e5碳質，然後就koh4繼續產生化學作用變成碳酸氣，所以咱所講e5碳能源，除了烏色e5火碳，應當ma7 ai3包括所有e7得碳化kap4用火燒e5有機物質，碳酸氣內底雖然ma7包含碳元素，m7-koh4化學特性kap4有機物質是完全無仝款。
      日本發生大地動以後，一寡仔先進e5國家開始檢討核能發電e5利害kap4得失，而且ma7以實際e5行動減少用核能來發電，ti7代替能源無法度大量俗價使用e5情形之下，kan1-tann1 e7-tang3使用koh4-khah4濟塗碳、石油kap4天然氣等碳能源來補充能源e5欠khueh4，短期內一定e7 koh4-khah4加速碳能源e5消蝕，tsit4-ma2 e5碳能源，價siau3 iau2-koh4有起有落，m7-koh4地球上e5碳能源若減少到一定e5程度，ti7 hit4个時tsun7，碳能源e5價siau3 m7管按怎起落，一定e7 hoo7逐家哀爸叫母。
      為著避免能源價siau3 ti7短期內變做透天kuan5，ma7為著後擺咱e5囝孫iau2-koh4有塗碳等e5碳能源thang1好使用，咱逐家ui3 tsit4-ma2開始，就ai3養成儉用能源e5習慣，以實際e5行動減少油電e5使用，an2-ne1 tsiah4有法度保留koh4-khah4濟e5碳能源，hoo7咱家己kap4囝孫ti7未來be7因為碳能源e5嚴重不足來大大影響著生活e5品質kap4幸福。
     碳能源e5使用iau2-koh4有一个koh4-khah4嚴重e5後果，因為碳能源e5大量使用，相對ma7 e7產生大量e5碳酸氣走ui3空氣內底--去，空氣內底e5碳酸氣若siunn1濟，就e7引起地球空氣e5溫度漸漸變kuan5，tse1就是咱所聽著e5「地球暖化」e5現象。地球空氣溫度若變kuan5，m7-na7一寡仔冰山e7溶--去，造成一寡仔khah4低水e5所在hoo7海水淹--去，而且ma7 e7逐不時ti7世界各地引起無正常e5大水kap4大kho2-huann7，tsit4款e5現象e7 tue3地球空氣溫度愈來愈kuan5 sua3變kah4愈來愈嚴重，規个人類生活e5安全kap4幸福所受e5威脅ma7一定e7愈來愈淒慘，ui3 tsit4个角度來看，咱是m7是koh4-khah4應該減少油電e5使用，ka7 koh4-khah4濟e5碳能源保留落--來-leh4 ？
     翻頭討論宣導口號e5用字，造成地球暖化e5物質是碳酸氣，m7是碳，地球上e5碳能源若保留愈濟，an2-ne1空氣中e5碳酸氣就e7-tang3愈少，地球暖化e5現象就be7變kah4 hiah4-ni7嚴重，保碳kap4節能其實是一體兩面e5講法，所以我認為使用「節能保碳」比「節能減碳」koh4-khah4適合；另外一方面ui3科學物質不滅定律e5觀點來看，碳元素ti7碳能源kap4碳酸氣中變來變去，碳元素e5總數量是無所謂加減e5問題，若ui3碳物質e5觀點來看，「碳kap4碳能源」m7管講是性質、形象iah4是語意，比起「碳kap4碳酸氣」，應當koh4-khah4容易hoo7人產生聯結，tse1 ma7是我認為使用「節能保碳」比「節能減碳」khah4適合而且ma7 khah4 hah8教育理論e5另外一个原因。
   「節能‘保’碳救地球」，口號e5選用愈簡單愈明瞭愈好，只是我認為咱ma7 ai3考慮著口號ti7學理上e5合宜性，其實話講倒轉--來，按怎講是另外一回事，逐家e7得了解而且以行動實際來實行節能e5行為，tse1 tsiah4是咱ai3更加關心e5重點，但願咱逐家long2 e7得鬥陣來推行。
