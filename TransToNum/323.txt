台文通訊BONG1報: 筍仔跤e5糖霜丸（一）李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。作者：許珮旻Hit4年歇熱，阿兄kap4阿姊因為阿母誤解，意外去到幾十公里遠e5和美學駛車。頭剃--落無洗be7-sai2，為著路途遙遠，學費代先交leh4等，專工ti7和美揣厝蹛一段時間。Hit4-tang1-tsun7 e5我m7知leh4創啥，高中時代早早開始暑期輔導，無tiann7-tiann7 ti7厝。三不五時tng2來聽in1講學車e5情形、去拜訪表姊kap4伊拄出世半冬e5外甥仔、 iau2有稅厝所在阿婆--a7 e5代誌。阿姊講，阿婆--a7 in1兜有一隻『小黑』，牛--e5 tng2--去long2 e7 ka7摸頭。Hit4隻『小黑』臭mi1-moo1，koo7鍊仔鍊ti7門跤口，聽leh4講，活動範圍無超過半徑一米——koh4 kann2-na2四分之一；阿婆--a7 e7去菜市仔khioh4人無愛e5肥肉iah4是tshinn3肉，tng2來hoo7伊食。聽in1講，『小黑』有特殊e5技術：伊e7-hiau2 「拜託拜託」。聽，long2是聽講--e5。Hit4日禮拜早起去和美beh4 ka7結訓e5兄姊接--tng2-來，因為人iau2-koh4 ti7駕訓班，guan2去阿婆--a7 hia1替in1款行李。He1是我頭一kai2看著『小黑』。烏lu1-lu1 phak4 ti7 hia1，衰尾面衰尾面；經過e5時看著guan2就直直來，hah4-hah4喘討beh4摸。行李na2款，na2參阿婆仔ai9-sat4-tsuh4。阿婆--a7問guan2有ai3狗--無？伊hit4隻『小黑』飼年外，無愛飼--ah4。阿母一向愛狗，聽著an2-ne1生，khu5落來參小黑sng2。『小黑』兇狂beh4 mooh4阿母，khok8-khok8 beh4 tsng7伊e5面。我是躊躇仔躊躇，電話請示兄姊看in1啥意見。姊弟仔ma7躊躇仔躊躇，講無愛。『小黑』好親像知影誰tsiah4 thang1做決定，黏阿母黏tiau5-tiau5，尾溜sut4 be7停跤。「阿爸一定be7同意。」我an2-ne1講。阿婆--a7 koh4一擺強調，伊講guan2若ai3就ka7 tshua7--tng2-去，mai3食掉就好。落尾是阿母無顧逐家反對，ka7 『小黑』牽起去車頂，牽拖講： 「 Lin2姊--a3想beh4飼狗！ 」 M7是無愛狗，是過去狗仔ti7 guan2兜long2活be7久，無就是各種無仝e5理由e7離開，阿爸koh4對狗仔tsheh4 kah4 m7-moo2講。尾--a3，m7甘飼--ah4。見若khioh4一隻狗，最後long2 kan1-na1 sin7目屎。阿母tsit4回雄雄an2-ne1生，做tsit4个決定講--khaih4 ma7神奇。看著狗仔坐車頂，隨个仔隨个long2 tshuah4一tio5，suah4無啥意見。就m7知tng2--去阿爸反應啥款。『小黑』真巧，ti7伊坐車e5時，就發現--ah4。伊愛吹冷氣。車頂五个人一隻狗，小黑gau5占位，兩肢前跤khue3 ti7中ng1 e5 kheh4仔，徛tiau5-tiau5，冷氣tui3面衝，非常enjoy1，ka7舌吐kah4長長，tsia1看hia1看，爽kah4無te3講。衰著我，ti7後座中ng1 ka7圍--leh4，m7知偌久無hong5洗--過e5身軀，狗仔hian3攪臭味，be7輸ga2-suh4，正經thau7死人。「 Mai3 ka7我tshuah4尿就好。」阿母an2-ne1 seh8-seh8唸。Guan2 ti7車頂討論伊e5名，阿母講beh4叫『嘟嘟、冬冬』 （真無新意），臭豆腐、粗皮iah4好（阿媽投粗皮一票）。M7知誰先講著粗皮變烏皮，烏皮變『黑皮』，阿母huah4出喙「叫Happy1好！ 」 Happy1 ti7車頂long2無放尿，一落車到guan2門跤口，跤攑kuan5-kuan5，「 tshuah4 」一phu5 tsiok4大phu5，即時做號！逐家呵咾伊巧。阿母講，有才調禁tsiah4久！註定來lan2兜--e5--lah4 ！真正是註定來guan2兜--e5 Tshim2開始，Happy1蹛外口。因為身軀iau2 thai2-ko1，hoo7 guan2好好仔lu3幾若擺。Happy1 thai2-ko1--e5 m7 kan1-na1臭，臭hian3好處理，規身軀狗pi1 tsiah4是問題。看伊hoo7狗pi1苦毒kah4 be7哀--得，眾人閒閒無代誌ka7 so1 e5時，tai5就na2掠。Hit4-tang1-tsun7規口灶我上閒，一日到暗就ka7洗身軀兼掠tai5。坐ti7菜瓜棚仔跤掠tai5做狗奴才e5日子be7記得khai1偌久，規个下晡就是掠tai5做趣味。狗pi1肥肥，肚仔膨sai1-sai1，食血食kah4飽tuh4-tuh4。因為siunn1濟，Happy1 koh4真愛鼻——有tang1-tsun7仔koh4愛食，sua3手就ka7狗pi1 jue5死ti7塗跤，jue5 kah4規塗跤全狗pi1死體，舞kah4 be7輸命案現場。阿爸經過講： 「 Khong1--e5--ooh4，hoo7你掠ah8 e7了？ 」上煩惱阿爸無kah4意，哪知Happy1 m7-na7愛mooh4人大腿koh4 gau5看人目色。對阿爸sai1-nai1 kah4 m7-moo2講。阿爸tsainn2仔翹翹，指Happy1 e5鼻頭講： 「你若烏白咬拖仔我就ka7你載去tan3。」 Happy1來guan2兜八冬外，tui3頭一日起，m7 bat4咬過半隻拖仔鞋。暑假過無偌久，學校開始上課，歇假tng2--來阿媽e7 ka7我展Happy1真乖，ka7洗身軀m7免鍊鍊仔。伊閒閒就ka7拖--來、水tsang5-tsang5--leh4，Happy1 be7烏白走，乖乖仔thing3候阿媽huah4 「好」，tsiah4緊suan1。乖bong2乖ma7是be7得大意，我iau2是khah4 kah4意參伊做伙坐ti7菜瓜棚仔跤。Ti7 hia1伊真gau5表演特技「拜託拜託」，弄kah4逐家歡喜kah8。（實在因為鍊仔鍊--leh4走be7去，拜託beh4放--lah4。） 「免想！身軀無ta1免想beh4走，koh4 hoo7你sng2 kah4規身軀塗粉沙，無彩工leh4洗。」我ka7歹，伊就ka9吠；吠無效看阿爸tng2--來就換目標ka7討摸，ai3阿爸ka7放，徛--起-來就拜託。阿爸看kah4笑hai1-hai1，倚過來hoo7 Happy1 mooh4大腿兼搖尾，阿爸long2 e7 na2 ka7 so1頭na2 kap4伊講話，「 An2-ne1--ooh4，an2-ne1--ooh4，好--lah4，等--leh4 tsiah4 tshua7你出--去。」逐家弄狗ma7 hoo7狗弄，每一个人long2有參Happy1鬥陣e5方式。Happy1是guan2兜e5心肝仔囝Happy1上愛含媽媽e5手，做骨頭哺做骨頭ngeh4，但是khe3 kah4 tsiok4細膩，好親像驚ka7阿母傷--著仝款。一日兩kai2，long2總八冬，逐工long2 tsit4形，m7 bat4失覺察--著。逐工逐工，聽著車聲就緊張phih8-phih8-tshuah4，tsia1 tsong5 hia1 tsong5，萬不得衝出去迎接--人。尾溜撇--leh4撇--leh4，用koo7搖--e5，koo7晃--e5，最後koo7 sut4--e5，sut4到規kha1-tshng1 long2 tue3 leh4 tsun3。有tang1-tsun7仔koh4 e7假鎮靜，假仙假tak4，看尾溜就bat4，從來be7白賊。落尾，koh4兼學e7-hiau2開門。你就看伊狗e7助走、加速，ka7門sak4開一細縫，趁機會就bun3--出-去。Guan2厝門真重，四歲囡仔可能就sak4 be7行。啊Happy1為著jiok4 pun3-so3車，為著迎接阿母tng2來厝，學e7-hiau2開門。Happy1真愛阿姊，阿姊上tiann7-tiann7 ti7厝，上惜--伊ma7上愛ka7管，雖bong2 huah4東huah4西，訓練伊e7握手koh4 e7-hiau2 tsng7喙舌，但是學校放學tng2--來long2 e7紮雞腿骨hoo7做點心，tsia1 mooh4 hia1 mooh4，koh4 e7 ka7 mooh4去眠床頂做伙睏； Happy1 ma7真愛阿兄，見擺tng2--來long2 e7 khai1時間參伊tshit4-tho5，提一塊布ka7弄。人tak4牛guan2 tak4狗，hoo7伊跳kuan5-kuan5，參伊搶，比tsia5 khah4有力；若無，就騎oo1-too2-bai2載伊出去pha1-pha1走。一擺，阿媽比平常時慢兩三個月tng2--來。厝--裡親tsiann5五十、一thoo1-la2-khuh4 tng1拄好ti7仝一工來拜訪。Happy1無貼任何人，kha1-na1 bun3阿媽跤縫tsiok4久tsiok4久。阿媽ka7 so1頭講，「 E7想hiooh4 ？想講tsit4个人哪e7 tsiah4久無看hiooh4 ？好--lah4好--lah4 ！ 」 Happy1有一隻狗尪仔，long2愛咬去伊e5巢囥；因為咬kah4烏so5-so5 koh4破空，阿媽就一針一線替伊thinn7，thinn7好koh4兼洗。逐家long2惜伊惜命命。講--khaih4規間厝我上無伊e5緣，因為我一日到暗就beh4拖伊去洗身軀。「少爺」若講著出--去走代先，一尾若活龍；若講著洗身軀，hooh4，偌無情願--leh4 ！一步一步踏到na2幾十公斤重，兩米路ka7我行規分鐘久tsiah4 so5來我面頭前，頭le5-le5規氣無愛動，直接倒ti7塗跤喘，規身軀激到懶屍爛骨，完全m7激力ai3人ka7抱，20斤e5體重koh4 m7是假。「少爺」 tioh8好好仔款待，身軀tioh8勻勻仔ka7 lu3，lu3完順sua3 lu3喙齒。M7情願，苦水bong2吞，Happy1 ma7是hoo7我洗，等kah4我講好，走kann2-na2飛。M7知是洗了輕鬆爽快，iah4是壓力siunn1大洗了無爽快，見若一下放狗tioh8-ai3兇狂tsong5一tsun7，koh4 ti7草皮仔頂lian3-lian3--leh4 tsiah4 e7甘願。Happy1是阿爸阿母e5屘仔囝，雖然be7-hiau2講話（ 「 Kan1-na1金金看，你講話啊！ 」阿爸na2 ka7摸鼻na2 an2-ne1講。）但是be7忤逆，be7參in1 sio1嚷，gau5 sai1-nai1 koh4得人疼。Ti7 guan2 long2無ti7厝e5時tsun7，是Happy1陪in1度--過，m7管電火有toh8無toh8，Happy1永遠坐ti7 hia1迎接--in1。（後期繼續） #台灣人寫真 專欄，本文使用教育部推薦漢字kap4臺灣閩南語羅馬字拼音方案。台文通訊BONG1報304期，2019年7月出刊。歡迎捐款贊助#李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1有固定的長期捐款， 讓更多的台語文相關計畫可以穩定的推行，感謝逐家。郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。