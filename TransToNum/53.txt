台文通訊BONG1報: 查某囝所選擇e5生活方式Ian1-Nga2       我e5第二查某囝今年二十八歲，今年4月28 kap4 Scotts4 （ 『蘇格蘭人』 、 Albannaits4 ）囝婿ti7加拿大東部倚大西洋e5 Sydney1城結婚。Hit4个所在離Toronto1開車ai3兩暝三工，當然坐飛機幾點鐘就e7到。但是beh4見一擺面iau2是一个大工程。心內teh4想，好好所在m7蹛，嫁kah4 hiah4遠創啥？ Koh4想倒轉--來，tse1是上帝為伊預備beh4陪伴伊行人生路途kap4追求信仰生活e5伴，我有啥mih4理由thang1好怨嘆--leh4 ？       伊ti7大學是學護理系，hit4當時in1阿媽問伊： 「做護士tsiok4艱苦，你哪beh4去讀he1 ？ 」伊應講： 「我想beh4去幫贊--人。」 Tui3 hit4時開始伊就講將來beh4去khah4需要幫贊e5所在宣教，我ka7伊講有an2-ne1 e5心志是真好，上帝若ai3你去就e7備辦。四年e5學習真緊就過--去，想講beh4去宣教e5代誌可能已經be7記--得-a1，應該e7 ti7 Toronto1揣頭路，乖乖仔上班，若有拄著適合e5對象就結婚，若是無，無結婚ma7無要緊。        Siang2知，伊e5阿姊kap4姊夫去東部e5 Halifax1 thit4-tho5，轉--來ka7伊講hia1環境真sui2，有教學病院、大學koh4文化水準真kuan5，上重要--e5是大家步調khah4 be7 hiah4緊張。Tse1 拄好合著伊e5意。過去伊tiann7-tiann7 ka7我講，伊無愛大都市e5生活，伊be7追求流行，甚至in1老爸ti7房間ka7伊tshuan5一台電視，伊ma7講無愛看，伊無愛受電視束縛，若beh4看新聞，電腦就有，我意識著伊所追求--e5是簡單樸實e5生活。後--來，家己去Halifax1 seh8-seh8看看--leh4，轉--來就講伊beh4申請去hia1 e5病院工作。我對囡仔e5態度是：無試鹹tsiann2 m7知好bai2，若m7是去做歹代誌，我long2支持。講真--e5，囡仔大漢，伊ma7已經決定e5代誌，做爸母--e5雖bong2 m7甘伊來離開身邊，總--是，ma7是ai3放手。對tsit4點我就真欣羨蹛ti7台灣e5親tsiann5朋友，好親像囡仔beh4讀啥、揣啥頭路、甚至結婚e5對象、婚禮按怎辦，long2爸母掌握進行，tsit4種情形ti7北美，至少ti7 gun2兜是行be7通--e5。        就an2-ne1，申請著工作，ti7 hia1工作中間，ma7 na2 teh4準備beh4去宣教e5代誌。經過三年，伊講因為宣教機構要求ai3有神學e5知識，所以伊beh4轉來Toronto1 e5神學院修神學課程。心內teh4歡喜e7-tang3 koh4 kap4伊sann1-kap4生活做伙，ma7 teh4歡喜ti7 tsit4段時間伊無拄著beh4結婚e5對象，an2-ne1就khah4有可能留ti7 Toronto1。Siang2知，偏偏仔ti7伊beh4轉--來e5前一禮拜，伊kap4朋友去in1兜thit4-tho5，ti7 hit4个城市e5教會熟sai7著我e5囝婿。我就怪gun2大查某囝，「 long2 ma7是你，ka7伊報去hiah4遠e5所在。」伊ka7我應講： 「 An2-ne1 iau2真近--leh4，本來伊iau2準備beh4去非洲--leh4。」有影to1 tioh8，當初非洲、 Paraguay1 （ 『巴拉圭』 ） 、法國long2 ti7伊e5計劃內面。千算萬算，m7值得天一畫，咱愛伊留ti7身邊，偏偏仔就是嫁一下遠遠遠。唯一thang1歡喜--e5就是兩人有仝款e5信仰，ma7有宣教e5意向，目前ti7教會kap4社區long2有參與事工，將來就看上帝beh4 tshua7 in1 行東往西，做爸母已經是ai3完全放手e5時tsun7。       有一工，我kha3電話去hoo7--伊，我問講： 「你teh4創啥？ 」伊應講： 「我ti7花園種花。」我hann5一聲tsiok4大聲，「你ti7厝--裡連一枝草to1 m7-bat4挽--過，啥mih4你也e7曉種花！你m7是看著蟲仔就驚kah4走離離。」伊應講： 「因為以後tsia1就是我e5厝，所以tioh8-ai3整理。」有影有認命koh4知影輕重。In1兜地大koh4倚河kap4海e5交接點，e7-tang3掠魚，ma7有家己種菜，伊講想beh4食啥就去菜園仔挽，食著偌安心--leh4。In1 ma7想beh4飼雞，生雞卵，因為外面e5雞kap4雞卵long2有Ho1-lu2-bong2，食一寡化學飼料。聽--起-來，ka2-na2活ti7農業社會--leh4。總--是koh4想倒轉--來，今仔日e5社會生活競爭、緊張，造成人真大e5精神壓力，看in1 an2-ne1有家己e5工作teh4做，無離現代社會siunn1遠，koh4 e7-tang3過田園樸實e5生活，tse1 ma7是e7-tang3為in1歡喜e5代誌。Ti7台灣ma7有一寡青年甚至是高科技e5人才放棄原本e5頭路，轉到ti7 in1 e5故鄉過田園種作e5生活，tse1無啥mih4 tioh8 iah4是m7-tioh8 、好kap4 bai2 e5問題，是在ti7每一个人所意愛、選擇e5生活方式。對in1來講，e7-tang3過簡單樸實e5生活，ti7精神層面是khah4健康快樂--e5，tse1就是in1所追求--e5，an2-ne1 in1就滿足--ah4。若是hoo7你我重頭選擇，咱e7選擇佗一種e5生活--leh4 ？