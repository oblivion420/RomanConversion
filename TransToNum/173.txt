台文通訊BONG1報: 華語e5台語借詞kap4漢字音e5台語看板（有聲♪ ） ◎ Lim5 Le7-giok8 清朝統治台灣時期就有人用漢字書寫諺語、民謠e5歷史，日本殖民統治時期台灣人開始用漢字來寫台灣流行歌，因為有30 %台語詞素無法度用漢字來表述，致使逐家e7凊彩亂借字。《李筱峰專欄》 〈台語文浩劫〉一文指出現代e5人long2烏白造字，用漢字音讀--出-來e5漢字來書寫台語文，譬如：當選→凍蒜、白癡→北七等，tsit4寡詞已經kap4原底e5語意無符合，e7-tang3講是將漢字音提來代替、變做台語書寫e5注音工具nia7-nia7。相對--e5，華語ham7台語長期接觸下ma7有一寡新創詞出現，華語向台語借--過-來所產生e5新詞彙，簡稱MT1 （華語e5台語借詞），新創詞是屬ti7華語本來無存在e5詞彙，因為借入MT1，受著台語影響來擴充華語e5辭彙量，譬如：沒法度、好佳哉、老神在在、三不五時…等（謝菁玉、陳永禹，1998 : 566-568 ）。以早行ti7街仔路，從來m7-bat4注意過看板有啥mih4特別吸引--人e5所在，kan1-na1知影看板是beh4 hoo7消費者順利揣著店名e5大張廣告單nia7-nia7。Ti7五花十色e5看板當中，長期以來受著生活環境快速e5變遷kap4大眾傳播媒體e5影響，lan2看--著e5多數long2是以華語發音e5看板khah4濟，tsiann5少是以正港台語發音來標示--e5。近年來，台灣本土意識漸漸出頭，有一寡台語借漢字音e5本土化台語看板漸漸變濟，m7-koh4，啥mih8是台語看板？伊e5界定其實kai3簡單，只要用華語（漢字音）讀--出-來e5音無任何意義，koh4來看kam2有借入MT1，an2-ne1就e7-tang3 tsiann5清楚分辨是m7是台語看板。台語看板ti7平面kap4電子媒體廣告巧妙運用台語文字ham7語言，目的是beh4營造心適、趣味koh4親切e5形象，進一步影響、改變社會大眾過去對台語e5刻板印象，包括一寡民間e5商業，親像『輝休逗』 （火燒島）飯類.滷肉、 『璺魛灶咖』 （阮兜灶跤）海鮮現炒、 『什咪哇鍋』 （啥物碗糕）羊肉爐等；政府機關e5廣告文宣，親像交通部駕照宣導e｢5無照就麥走」 、 2013 『來台南－懶懶蛇（ lua7-lua7-so5 ）文化慢走』活動等；政治人物選舉候選人競選e5理念kap4口號，譬如「骨力打拼」 、 「鬥陣車拼」 、 「好差甲」 、 「不通青菜」等，long2是beh4透過台語看板來傳達in1 e5本土風格，giu2近kap4社會大眾e5距離，希望營造趣味、心適khui3 、親切e5形象。Koh4來以電視廣告｢京都念慈庵」川貝枇杷膏、 ｢鄭杏泰救肺散」 tsit4兩支廣告來做例，因為電子數位媒體『置入性行銷』 e5關係，其中『京都念慈庵』 tsit4个產品e5廣告是講華語，｢鄭杏泰救肺散」是台語發音，經過電視e5傳播，雖然是漢字e5廣告，lan2 long2是以第一擺接觸--著e5音來講tsit4項產品e5名稱，並bue7 ka7 tsit4个名稱改做其他e5發音。Koh4來，因為現代科技快速e5進步，e7-tang3講每一个人e5身軀邊long2有智慧型e5手機仔、平板電腦等3C產品，像tsit4-ma2逐家long2有leh4用e5 『 LINE1貼圖』，tiann7有一寡用台語文創作e5 『貼圖』，譬如：穿厚燒（ tshing7 hoo7 sio1 ） 、甘溫啦（ kam2-un1--lah4 ） 、那ㄟ安捏（ na2 e7 an2-ne1 ） 、蝦毀（ siann2-hue3 ） 、幾霸分（ tsit8-pah4-hun1 ） 、熊蓋讚（ siong7-kai3 tsan2 ）等等，雖然m7是看板e5類型，ma7 e7-tang3算是語言景觀『置入性行銷』 e5一種。近年來民間e5店頭、金融機構、科技3C產品即時傳達e5訊息功能、政府單位e5廣告文宣kap4政治競選活動使用台語看板廣告e5機率愈來愈kuan5，為啥mih8有愈來愈濟台語看板出現，目的就是beh4 giu2近消費者ham7民眾e5距離，tse1就是本土語言上大e5功能。若tui3社會語言學去看台語看板e5詞彙kap4用字，e7-tang3看出lan2 e5語言結構有問題，以《教育部臺灣閩南語常用詞辭典》網路版收錄e｢5這馬」 、 ｢連鞭」 tsit4兩个辭彙來做例，tsit4兩个辭彙是lan2 ti7日常生活tiann7 leh4用e5辭彙，假使無特別學過台語音e5漢字，請問有偌濟人讀e7出--來？明明lan2有使用台語e5需求kap4 ng3望，為啥mih8 lan2無法度用hah8 lan2家己khui3口e5羅馬字「 tsit4-ma2 」 、 「 liam5-mi1 」 ka7寫--出-來？ Ti7社會e5各種交際溝通工具當中，每一種語言long2是互相影響、透lam7 ham7借用--e5，每一種語言一直leh4產生空間占用e5過程，語言景觀也tue3 leh4擴散，語言e5分布kap4景觀ma7變kah4愈來愈複雜。華語ham7台語是目前台灣兩大使用語言，過去e5 『國語政策』是謀殺各種族語e5錯誤政策，beh4按怎提升本土語言e5語言景觀能見度對弱勢族群特別重要。台語看板e7-tang3 tsiann5做是語言景觀（ linguistic1 landscape1 ） e5主要表現方式之一，語言景觀是政府iah4是私人商業機構kap4社會大眾溝通e5重要工具kap4管道，語言景觀也是提升本土語言活力e5重要因素，無論是ti7教育面頂ai3建立正確e5書寫系統以外，ti7推廣e5部分也ai3提高本土語言景觀e5曝光度，當然ai3 ham7創新e5 『置入性行銷』做結合，an2-ne1 tsiah4有法度全面影響、改變台灣本土語言e5生存環境。參考冊目謝菁玉、陳永禹《第二屆台灣語言國際研討會論文選集》 〈國語中的閩南語借詞對國語所產生的語意影響〉，文鶴出版有限公司，1998 : 565-583。