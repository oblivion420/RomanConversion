台文通訊BONG1報: 來去日月潭
江澄樹
日月潭，自細漢到tann1 m7知去過幾遍，總--是逐擺long2有無仝e5感受。2012年2月12 kap4牽手去丈姆仔兜，陪伊開講、買物件，載伊轉--去e5時，猶未十一點，想講食晝siunn1早，beh4按怎消磨tsit4一點鐘。到尾--a3 sui2某--e5建議，無，來去日月潭行行--leh4，自an2-ne1行136號e5中埔公路，na2駛na2欣賞兩爿e5風景。
逐擺若去日月潭tshit4-tho5，long2直接行136線接14號線，koh4接21號線到日月潭，tsit4擺想講無時間e5約束，e7-tang3 na2行na2 tshit4-tho5，tioh8行一條仔khah4無仝--e5。自an2-ne1，14號線到北山e5所在，正斡換走147號線，伊有標示往魚池kap4水里，水里到魚池hit4條路tiann7-tiann7 teh4走，應該有kap4 tsit4條相通tsiah4 tioh8，就an2-ne1 ka7駛--過-去。
Uan7-na7行uan7-na7看，沿路無真崎e5山路，iau2算好駛。na2駛suah4感覺na2遠，想講若有人kang5問--一-下ma7好。駛ah4駛，來到一个put4-lih4 sui2 e5所在，兩爿有十外欉開真sui2 e5白花e5樹仔，想講就ah8車駛有--一-時--ah4，ma7 ai3落車小kiann5-tang7--一-下，順sua3欣賞tsia1 e5 sui2花，看看--leh4，應該m7是梅花，大概是李仔花，tsiah4 e7開kah4 tsiah4大bong1。Tsiann5拄好，頭拄仔想beh4問路，tann1 tsia1有一間路邊店仔，就拜託牽--e5去ka7問路，拄著一个六十歲跤踏有中國口音e5婦jin5人，伊真好禮ka7 gun2報路，伊聽有台語，講--e5 khah4 be7輾轉，用華語ka7 gun2報路，gun2真感心--伊。
無偌久就到水里往魚池hit4條路，he1是131號線，gun2 beh4去日月潭，當然是倒斡往魚池。來到半中途看著一个指標，一爿往魚池，一爿thang3日月潭，an2-ne1當然正斡tsit4條khah4近，m7免koh4 seh8對魚池去。koh4駛一時仔，看著一个e7-tang3停二、三十台車e5停車場，照以往e5經驗，若有停車場e5所在，一定是觀光景點，就也駛有一--時-仔，落來ka7行行看看--leh4。
落來才知影tsia1就是 「孔明廟」，ti7大通路e5指標tiann7-tiann7看--著，就也m7-bat4斡入來ka7看mai7--leh4，tsit4擺無按算beh4來，suah4來--ah4，也算是有緣，就入去拜拜--leh4。看信徒koh4也be7少，khah4 hoo7我好玄--e5是有師父（道長） teh4替信眾做開智慧e5儀式，想講就來--ah4，ma7順sua3開一个仔智慧門。
拜煞，就也翻點--ah4，腹肚ma7大腸告小腸，拄好廟e5隔壁有一个活動中心，koh4有一間叫做「田螺屋」e5餐廳，平平ai3食，就近就好，an2-ne1就入去ka7交關。生理iau2算be7-bai2，大概long2總有二十塊桌，有五、六桌坐滿滿--e5，兩、三桌坐khah4少人--e5，出菜速度iau2算普通仔緊，價siau3公道，口味ma7 be7-bai2，有值得後擺koh4來捧場。
平常時仔有歇晝e5慣勢，來到日月潭倒斡往伊達邵e5方向，揣一个khah4涼有thang1停車e5所在，ti7車內小bi5--一-下。Sua3--落na2駛車na2享受兩爿e5湖光山色，來到土亭仔hit4个步道，就落來用行--e5，直直行e7-tang3行去到ti7湖邊水頂e5兩層kuan5 e5亭仔內面，ti7 tsia1看--過-去，m7-na7看著規个日月潭hoo7四邊e5山包tiau5--leh4，koh4有青ling3-ling3 e5湖水kap4來來去去e5船仔，tsit4種sui2就ai3有hit4種心境thang1來欣賞，tsiah4 be7 tshik4天公伯仔e5好意。
像土亭仔tsit4種步道，ti7日月潭有幾若十條，有長有短，有向湖裡行--e5，ma7有向山裡行--e5，隨在你e5時間kap4都合來選擇。Tsia1 sng2煞，換去khah4鬧熱e5玄光寺，hia1 e5地勢kuan5，視野khah4好，koh4 e7-tang3直直thang3到湖內面e5碼頭，對山頂seh8兩--輾-仔，koh4落去碼頭行行--leh4。今仔日天氣真好，ti7湖中碼頭頂，吹著二月天大日頭跤e5涼風，心情涼爽無te3比。
繼續seh8環湖公路，ti7 tsia1 na2像仙境e5景緻，hoo7人感受著台灣e5 sui2，放開政治、社會、媒體kap4生活e5紛紛擾擾，三不五時仔放鬆家己是需要--e5。Koh4 seh8到21號線，來到向山旅遊中心，聽講tsia1是全國上大e5旅遊中心，看人、車真濟，bat4去--過-ah4 就無koh4落去行踏。Sua3--落一站，就是今仔日khah4特別e5所在，水社e5涵碧樓步道，來tsia1重新享受湖邊黃昏散步e5兩人時光。
日月潭是中國觀光客真熱門e5所在，但是in1 long2是去khah4大e5景點，像水社、伊達邵、玄光寺、文武廟tsit4種鬧熱滾滾e5所在。In1 m7是趕坐船遊湖，就是規陣等beh4 ti7刻有「日月潭」石碑e5頭前hip4相，無就大細聲heh4-heh4叫teh4 seh8藝品店。Ma7因為中國仔siunn1吵，一寡in1 khah4 e7去e5所在，別國e5觀光客就無啥愛去，甚至咱台灣人ma7盡量buai3 kap4 in1相拄。
所以，gun2若去日月潭long2 e7避開中國客，選khah4清幽e5步道來散步，m7管是環湖iah8是山路，long2真值得咱去hia1行行看看--leh4。Tsit4擺gun2 beh4去行涵碧樓步道，就先去買兩杯咖啡，準備對水社環湖步道出發。水社環湖步道就ti7水社碼頭前廣場e5邊--a1，廣場頂有三个原住民e5街頭藝人teh4唱歌，in1聲音嘹亮koh4 tsat8-pak4，gun2就坐落來ka7欣賞。聽兩條煞，拄仔好in1 ma7 beh4收工--ah4，湖中央e5船ma7一隻一隻轉來碼頭靠岸。Gun2就 na2行na2看，看著船頭家hit4種收工、歇睏e5歡喜kap4滿足，一點仔to1無辛苦、疲勞e5表情，na2像漁民回航、豐收滿足e5笑容。
Na2行na2欣賞湖光山色，ti7山內才發現著氣候變化萬千，連鞭bong5霧對山頂khah8到水面，規phian3茫茫渺渺，分be7出山ah8水； liam5-mi1 koh4 bong5開見山見水，hoo7人感受大自然e5奧妙。慢慢行ti7步道頂kuan5，聽著四邊風聲、水聲kap4兩人e5跤步聲。Tsit4條步道清幽涼爽，經過一个涼亭，koh4過杏壇，來到涵碧樓e5後壁面，m7-koh4天色漸漸反暗，風na2大，天氣ma7 na2冷，步道是長長長，今仔日是行be7煞，就對教師會館邊--a1 hit4條路peh4--起-來，離開湖邊來到教師會館e5後尾門。路ma7行有一站--ah4，自an2-ne1入去教師會館e5大廳坐leh4歇睏，順sua3探聽看tsia1 e5房間好bai2，後擺e7-tang3來tsia1蹛--一-暝，因為ti7透早kap4黃昏遊湖，是我上kah4意e5時tsun7。最後沿路ui3涵碧樓、日月行館頭前落山，來到涵碧樓步道e5起點「梅荷園」。
天色tsiau5暗--落-來，無beh4 ti7 tsia1過暝，ma7應該起程轉去台中--looh1。八點--ah4，無啥that4車，真好駛，一路ui3 21號接14號，koh4上國道6號，一路suh4-suh4叫，sua3--落ti7國6接國3 e5時小可khah4慢，國3接74號快速道路就真緊到台中e5太平，轉來到厝ma7 tsiah4 tsiann5點鐘nia5。Tsit4-tsua7日月潭之旅，雖然kan1-na1半工khah4 ke1 nia7-nia7，m7-koh4過了充實koh4好sng2。
