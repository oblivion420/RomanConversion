台文通訊BONG1報: 台語得失啥人？作者：高錦壹自國民政府1946年推行「國語政策」，到解嚴e5 80年代尾聲，消除台灣人母語e5運動連sua3 40年久。講著「國語政策」，國民政府其實是延續日本人ti7殖民統治時代，為著khah4方便ka7台灣人洗腦來為大日本帝國效力，tsiah4有tsit4款政策； m7-koh4 tsit4項政策，ti7國民黨黨國機器e5運轉下，koh4-khah4有效率將台灣e5語言恬恬刣了了。台語、客語kap4其他十外種原住民族語照聯合國教科文組織e5瀕危語言認定，大多數已經倒ti7 「安寧病房」內底。Tsit4-ma2台語、客語以前因為使用人口khah4濟，「百足之蟲，死而不僵」，m7-koh4 ma7算是入去「加護病房」。語言發展當然是天然--e5上好，m7免特別鼓勵iah4是禁止，但是問題就是過去國民黨用「國家機器」 beh4刣死tsit4寡語言，in1用學校老師教學生「講台語」是粗俗--e5 、 in1用媒體傳播ka7大眾講「講台語」是可笑--e5 、 in1用政策限制「講台語」 e5人發展。Tsit4-ma2台灣tsiann5無簡單脫離威權統治e5時代，當然有權力要求用仝款e5資源、仝款e5機器來振興家己e5母語，hit4寡認為「學台語浪費資源」 、 「台語應該ti7厝內學e5人」，一定無了解到底是為啥mih8台語變做有危機e5語言。M7-koh4有一寡人認為「學台語」，就是Ho7-lo2沙文主義，tse1一定是無sense1 e5人ti7-leh4練痟話，台語族群kam2有規定be7-sai2講其他語言？台語族群kam2有去恥笑其他語言？竟然e7講是Ho7-lo2沙文主義？將台語文運動用狹細e5政治眼光審視，當然按怎看按怎有問題。看著問題tioh8 be7-sai2看經濟價值nia5，疏忽語言e7-sai2 tsiann5做國家e5文化資本，是文明e5寶。若是講kan1-na1有經濟，suah4無文化，an2-ne1就算是koh4起100棟101 ma7無法度ka7文化e5空phann3 thun7 hoo7平。其實，我認為台語運動是一款和解，台語族群ing3過hoo7國民黨奪走e5權利，tsit4-ma2拄好是還倒tng2--來e5時tsun7，實現公平正義，tsiah4 e7-tang3達成族群和解； ma7是一種希望，hoo7所有瀕危e5語言一个機會，e7-sai2 ti7生活中保存，m7是囥入博物館； koh4是一種展望，台語是台灣社會kai3普遍使用e5語言，顧守台灣文化e5根底，e7-sai2講in1兩个已經tsiann5做命運共同體，台語運動正正是為著保留台灣語言內底e5一塊淨土。# Lan2來講看mai7專欄，本文使用教育部推薦漢字kap4臺灣閩南語羅馬字拼音方案。台文通訊BONG1報320期，2020年11月出刊。--------------------------------------------歡迎捐款贊助李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。