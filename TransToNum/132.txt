台文通訊BONG1報: 講笑khue1 － Lim1咖啡、食喙焦、挖雞屎蘇晏德讀國小一年（ it4-ni5 ） e5時，頭一日老師點名，老師用華語叫三遍： 「蘇晏德」，我long2無攑手，因為我m7知影我叫做「蘇晏德」，guan2老母long2叫我Ian3-tik4，後--來老師就用台語講： 「 Soo1 Ian3-tik4 」，我tsiah4攑手，老師koh4繼續點名，「林佳碑」 、 「林佳碑」 、 「林佳碑」，老師若用華語叫三遍koh4無人攑手，就用台語叫，老師講： 「 Lim1 Ka1-pi1 」 ？全班long2笑--出-來，koh4繼續點名，華語講「謝碎礁」 、 「謝碎礁」 、 「謝碎礁」，無人應聲，用台語叫： 「食喙焦」 ？ Koh4繼續點名，華語「鄔雞賽」 、 「鄔雞賽」 、 「鄔雞賽」，無人應聲，用台語叫： 「烏雞屎」 ？全班e5同學一直笑，老師講be7-sai2笑，老師用華語kap4台語叫，long2無人攑手，全班點名煞，有一个同學攑手，老師你無點著我e5名，我叫做「鄔雞sai3 」，m7是叫做「鄔雞sai2 」，下課e5時有同學叫伊「挖雞屎」，後--來伊改名叫做「鄔基賽」，台語叫做Oo1 Ki1-sai3，koh4有同學叫伊「挖豬屎」，後--來伊koh4改名叫做「鄔基明」，台語叫作「 Oo1 Ki1-bing5 」，koh4有同學叫伊「 Oo1 Tsit8-ping5 」。