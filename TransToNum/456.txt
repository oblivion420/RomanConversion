台文通訊BONG1報: 台中。班芝仔樹王昭華班芝花就是木棉花。我ma7是到tsit4幾年，ti7教材編寫小組熟sai7鳥仔樹仔bat4透透e5吳銘進老師，聽伊講起tsiah4知。『木棉』 e5台語名叫「班芝」 （ 『吉貝木棉』叫「加布棉」 ），ti7台南縣東山鄉有一个地號就叫做「班芝花坑」。 今tsai2起落去台中，車頂愛睏補眠，koh4家己知thang1醒─ ─目睭一peh4金，發覺路是彎--e5，正手爿車窗外幾若欉紅花當開e5班芝…… 「台中到--ah4，tioh8--無？ 」中港路交流道，上好認就是tsit4个時，交流道khong7--起-來e5 hit4堀草坪頂仔，種--e5 hit4幾欉班芝仔樹，開kah4 na2 toh8火leh4燒仝款。對我來講，春天時tsit4幾欉不止仔「 tshak8目」 e5樹仔，就是台中市大門e5標誌、台中城e5 「入口意象」 ：先是開花e5班芝仔樹，sua3--落-來tsiah4是苦惱e5塞車、好食e5太陽餅、氣派e5 kuan5樓仔，kap4聽講tsiok4濟tsiok4濟但是long2無緣bat4 kah4半个e5好額人。E1晡天氣tsiok4好，日頭e5溫度拄仔好勢，ma7 lioh8仔有風。台中舊酒廠，tsit4擺「假日廣場」 e5舞台就搭ti7大路邊，倚人行道，幾若叢班芝仔kap4烏枋樹排規列。點半鐘e5節目，我唱第三段。陪美賢顧擔仔位e5時，看tui3邊--a1去，就有一欉iau2 leh4開e5班芝樹，聽講頂禮拜花lak4 kah4規塗跤。Tsiann5久無寫生，春天，看著開花e5樹仔，suah4 e7有想beh4攑筆ka7畫--落-來e5衝動，就an2-ne1，畫ti7簿仔--裡。