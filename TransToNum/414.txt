台文通訊BONG1報: 咱的母語咱的話 ﹣一个高中生對母語保存e5看法蔡承甫「母語」，簡單來講就是─ ─母親e5話，咱台灣tsit4个美麗koh4多元e5美麗島，有tsiok4濟多元e5語言，親像是台語，ma7有人講是Ho7-lo2話、閩南語，有客話，客人講號做「 hak8-fa1 」，koh4有一種真少人leh4講e5 「閩北話」，也就是福州話，離咱tsiok4遠e5馬祖人就是使用tsit4 種話，iau2-koh4有咱台灣十四族原住民e5族語，甚至有一寡仔已經完全漢化揣無影跡失傳e5平埔語，親像Taokas1 、 Pazeh4 、 Papora1 . . . tsia1--e5 long2是咱台灣人e5母語，是台灣tsit4个母親所講e5話，上kai3 hoo7人感慨--e5是，咱台灣是全世界「南島語族」 e5發祥地，m7-koh4 tsit4-ma2咱有tsiok4濟原住民族語，giong7-beh4失傳--ah4 ！是按怎tsit4-ma2有tsiah4-ni7濟人bue7-hiau2講家己母親e5話--leh4 ？咱台灣下一代普遍bue7-hiau2使用家己e5母語，學校kam2 m7是有「母語課」 --ah4 ？我想tse1是現在咱台灣人上需要思考e5重要議題。咱long2知影，現在國校仔e5課程中有「台灣母語教學」，m7-koh4咱台灣e5囡仔兄、囡仔姐koh4有偌濟人e7-hiau2自然使用母語--leh4 ？學校有teh4教啊！哪e7 bue7-hiau2講？ Tse1 就是問題e5所在，是m7是咱e5母語教育出啥mih4問題。以我家己e5經驗來講起，國校仔雖然有台語課，m7-koh4事實上有真濟老師mai3講羅馬字，有e5連講台語to1有真大e5問題，因為bue7-hiau2使用羅馬字，m7敢烏白教，所以上台語課e5時tsun7 long2是放CD hoo7 gun2聽，tshua7 gun2做伙唸文章、語詞，逐禮拜e5 tsit4節課真緊就過--去-ah4 ！若是拄著考試，tsit4節課自然就e7 hoo7老師提來考華語iah8是數學，是按怎e7 an2-ne1，因為逐家long2認為母語無重要，是按怎無重要，因為伊免考試，ti7 tsit4个以升學為主e5社會，只要是無考試e5科目，通常long2是hoo7人當做無重要--e5，m7-koh4請逐家斟酌想看mai7--leh4，母語kam2真正無重要？咱台灣ti7母語教育tsit4點，我感覺非常e5不足，tse1 bue7-tang3怪學校老師，我bat4 聽tsiok4濟老師teh4 講： 「 M7是m7教，m7-koh4其他課程hiah4-ni7濟，long2教bue7完！若有時間，親像羅馬字，gun2雖然有去研習，m7-koh4 he1短短e5幾點鐘，gun2 ma7學bue7起--來，mai3講學生囡仔。」我身軀邊有tsiok4濟同窗看著我台語講e7輾轉，long2感覺tsiok4神奇，我暗暗teh4想： 「 Tse1 kam2 m7是咱e5話？ 」我有一个朋友，in1老爸是泰雅族--e5，in1老母是阿美族--e5，所以伊e7-tang3講是一个百分之百e5原住民，m7-koh4伊完全bue7-hiau2講伊e5族語，可見m7-na7是台語koh4有tsiok4濟e5台灣母語，出現下一代be7-hiau2 使用e5問題。國中了後，學校e5課程內底就無母語課--ah4 ！高中koh4-khah4 m7免講，tse1就親像一粒種子，ka7伊種落塗跤，ka7伊沃水、沃肥，沓沓仔，伊變做一欉樹仔栽，一欉樹仔栽，應該e7有真好e5未來，e7變kah4 tsiok4大欉--e5，m7-koh4咱無繼續ka7伊沃水、沃肥，一欉樹仔栽就慢慢仔ui1--去，lian1--去，上尾--a3死--去-ah4，tsit4个過程就像咱台灣e5母語教育，頭起先做了be7-bai2，m7-koh4因為無延續，到尾也是bue7結果。保存母語m7是靠啥mih4人就e7成功，母語保存kap4傳承，是ai3 tui3細漢開始做起，政府機關ma7 ai3有適當e5措施，鼓勵母語e5保存，古早人講『寧賣祖公田，不忘祖宗言』，m7管啥mih4族群long2應當ai3保存家己e5母語，tse1是對家己tsit4个族群e5認同，對家己祖先感念，an2-ne1 tsiah4 e7得著別个族群e5尊重，hoo7咱台灣變做一个文化、語言多元e5國家。有e5人感覺家己講台語tsiok4 loo2--e5，甚至bat4聽人講因為ti7學校講台語suah4 hoo7人笑「無水準」，食果子拜樹頭，lim1泉水思源頭，割稻仔拜田頭，食五榖敬鋤頭，咱人bue7-sai2忘本，雖然華語、英文是現代社會主流e5語言，m7-koh4咱一定ai3 e7記--e3 ，咱是台灣人，咱一定ai3 e7-hiau2講咱e5話，m7管你tue3風流浪到佗位，你猶原是台灣tsit4个母親生湠e5 「台灣囝」。我讀e5學校是一个以升學為主、功利主義e5學校，完全無母語教育，有一擺，我beh4演講比賽問gun2老師： 「學校有啥mih4台語e5資料--無？ 」 Gun2老師講： 「有--a7 ！市政府long2有分！ long2囤ti7-leh4倉庫，你若beh4愛，我tsiah4參你去提。」拍開倉庫e5門，細細暗暗，亂七八糟，有tsiok4濟台語、客語、原住民族語e5教材，tan3 kah4規si3-ke3，逐本to1烏烏臭臭囥到生菇lang2-phu2，我看了後，有真濟感想，我認為tse1 m7 kan1-na1是tsit4幾本冊hoo7人亂phiann1，tse1是咱無尊重家己e5文化、語言，就參像「皇民化」時代，咱明明就是台灣人，suah4強強hoo7人講是日本人hit4種意思。若是tsit4个族群e5語言滅亡，an2-ne1 tsit4个族群真緊就beh4結束--ah4。所以咱tsiah4 ai3拍拚保存kap4傳承咱e5母語。保存kap4傳承咱e5母語m7是siang2 e5代誌，是每一个台灣人共同e5責任，尤其是咱新一代e5台灣青年，更加ai3肯定、認同家己e5母語，我tiann7-tiann7 long2感覺e7-hiau2講家己e5母語，是一件tsiok4驕傲e5代誌，政府ma7 ai3出面保護已經giong7-beh4失傳e5台灣母語，tse1比任何代誌long2 koh4-khah4要緊，台灣tsit4塊美麗e5土地有真濟彩色e5話，好好仔保存，咱e5囝孫tsiah4 e7-tang3欣賞著祖先e5智慧kap4台灣母語e5 sui2。台灣聲音真豐富各種語言逐項有母語保存m7-thang1輸Long2是咱e5真功夫母語保存上重要M7-thang1失傳ai3 giu2 tiau5大人囡仔long2 e7-hiau2傳承語言真正gau5 （作者是新北市辭修高中三年e5學生） Tsit4篇是ti7今年世界母語日藝文節表演e5講稿