台文通訊BONG1報: 來去掠地牛（有聲♪ ）台文通訊BONG1報十月號（ No1 . 271 ） ----------------------------------------------- ▍來去掠地牛作者：林美麗細漢e5時，ham7阿公去掠地牛是我上快樂e5代誌！伊騎oo1-too2-bai2載我kap4小弟，阿兄就騎跤踏車tue3 ti7後壁，就an2-ne1，guan2一行四名，「 phuh4 、 phuh4 、 phuh4 、 phuh4 」騎tui3舊飛行機場hia1。機場拄好ti7屏南工業區e5牆圍仔外，一片闊莽莽，khah4倚工業區hit4頭e5草仔生kah4 om9-om7，有人放牛ti7 hia1食草。阿公tshua7 guan2 ti7沙仔地tsit4頭揣，tsia1四khoo1輾轉無圍也無tsah8，佳哉日頭無kai3 me2，若無，guan2一定曝kah4變人乾。「地牛是啥？ 」我問阿公。阿公刁工ka7我hann2，講： 「啊to1蹛ti7塗跤底e5牛啊，伊ma7有兩支角，你若ka7弄，伊e7 ka7你tak4 oo9 ！ 」哪有可能？我m7信！伊若kai3大隻哪e7蹛ti7塗跤？而且guan2雙手gim7兩片薑－ iah8無提ke1-si1，是beh4按怎「掠」 ？阿公教guan2先揣有落陷kah4親像酒漏仔e5塗空，講地牛e7 bih4 ti7內底納涼。阿兄目色好，真緊就揣著一空，阿公ka7 guan2 hiam3倚--來，koh4 sua3手at4一枝草仔枝，沓沓仔ka7伸入去塗空la7。無一下久，草仔枝有leh4 tin2動，阿公緊ka7 giu2--出--來，一隻phu2-phu2細細隻仔e5龜仔，就hoo7草仔枝釣--出--來--ah4。哪e7 tsiah4趣味？地牛可能kai3 iau1-sai5 e5款，若無，guan2 iah8無用啥mih8做釣餌，suah4凊凊彩彩就ka7釣--著--ah4。阿公ka7地牛囥ti7手底hoo7 guan2觀察。詳細ka7看，伊除了有一對角koh4有六肢跤，連腹肚ma7圓滾滾，身軀頂有發幼毛仔，生做是有夠奇怪。阿公講： 「地牛真gong7，若揣無草仔枝，tshuah4妹妹e5頭毛來釣ma7 e7使--得。」啥！ Beh4 tshuah4我e5頭毛去釣地牛？我tsiah4無愛--leh4，到時若tshuah4了了，我m7就變秃頭？大漢了後，tsiah4知影阿公講e5 「地牛」就是專門食狗蟻e5 『蟻獅』，伊e7 bih4 ti7沙仔地iah4是草埔e5塗跤底，而且伊是「沙牛」 m7是「地牛」，因為阿公m7-bat4字，可能an2-ne1來hut4 m7-tioh8--去。伊koh4有真濟偏名，親像： 「沙豬」 、 「沙猴」，m7管伊叫做啥mih8，hit4段掠地牛e5日子，是guan2做囡仔e5時上sui2 e5記持。