台文通訊BONG1報: 台北城市發展初探作者： Ang5 Hiok4-siong5台灣歷史sueh4不盡，m7-koh4 lan2 long2 bat4無夠。做一个台北人，來聽台北城e5建築kap4歷史，永遠是有真大e5趣味。Beh4講北部e5發展，首先ai3 ui3荷蘭、西班牙kap4鄭成功e5時期來了解。Hit4-tsun7是全世界e5航海時期，地理e5大發現。Ma7自hit4-tsun7開始，有台灣北部e5第一張地圖，thang1 hoo7 lan2了解過去e5地名、無仝族群所蹛e5範圍。現在e5基隆市長，揣專家beh4做考古，m7-koh4想beh4揣著過去e5城堡、砲台，目前已經是tsiann5有困難，kan1-ta1 e7-sai2知影差不多e5所在。Koh4來是《裨海紀遊》，福州人郁永河為著揣火藥e5原料來台灣，ui3台南上岸，分兩批上北揣磺礦，沿路有真濟記載台灣e5風土人情。Ma7因為伊e5記錄，lan2 e7-tang3知影hit4當時台灣北部自桃園以北，有南崁社、八里坌社、淡水社、甘答門（關渡，一个水關e5地理，有兩塊大石頭） 、麻少翁社等等，koh4記錄著古早e5淡水河ham7台北因為康熙時代大地動，規个土地long2 sim3--落，海水倒淹--過，過甘答門入--來，ka7台北地區淹做大湖（到日本時代e5地圖，就發現台北e5大湖無--去--ah4，出現真濟新e5土地）。原本，台北地區漢人是無法度入--來--e5，因為傳染病嚴重，若入--來，無偌久就e7破病過身。M7-koh4經過康熙時代e5大湖，大批e5漢人e7-sai2坐船入--來，tsiah4沓沓仔改觀。雖然頭先m7是hiah4-ni7順利，m7-koh4漢人e5人口也慢慢增加。早期漢人坐船，是ui3甘答門入--來就放帆，順海流，到第一關武朥灣，koh4 ui3水返腳（ 「水轉跤」 （ Tsui2-tng2-kha1 ），tsit4-ma2 e5汐止）流--出-去。武朥灣落尾就變成第一个漢人開始ti7北部開墾e5所在，就是今仔日e5新莊（漢人e5一个新e5庄頭）。Beh4看新莊e5發展，lan2就ui3廟開始，看伊是啥mih4時起--e5，thang1知影伊kap4 tsit4條街有啥mih4關係，tsit4條街是tang1時開始做生理、有人ti7 hia1生活。譬如米市街，1686年新莊起第一間廟「慈佑宮」。到1757年，第三間叫做「大眾廟」，代表iau2-koh4有死tsiok4濟人。雖然漢人e5醫藥比原住民khah4好，ma7是iau2未完全適應當地e5傳染病，m7-koh4到尾--a3 m7-na7傳染病e5問題，koh4有族群間e5衝突。看廟是啥mih4族群起--e5 、起廟e5原因，ma7 koh4 e7-sai2看著tsiok4濟歷史e5發展。譬如1760年來自福建汀州e5客人胡焯猷起「武聖廟」，koh4起「明志書院」，除了代表客人重視教育，也是伊知影當時有一寡社會衝突，ai3用教育、智識來化解。Ti7族群械鬥了後，一寡地方官員感覺ma7是ai3講究教育，就有曹汝霖起e5 「文昌祠」，透過伊e5一个細e5學堂，希望hoo7逐家ti7 tsia1上課讀一寡文學，khah4 mai3去tshia1拚。「台北城市發展初探」是台灣蠻野心足生態協會e5蠻野講堂「台語棲地復育系列座談」 2019年e5最後一場，華梵大學建築系助理教授葉乃齊先生用台北城形成e5角度，紹介台灣e5城市歷史，來對整個台灣做一个大概e5了解。Tsit4爿kan1-ta1記錄部份內容，歡迎逐家上協會FB收看完整、精彩e5演講。編按：本文是12 / 20棲地復育台語講座－ 「台北城市發展初探」講座摘要記錄，講者葉乃齊是華梵大學建築系 e5助理教授。台灣蠻野心足生態協會舉辦e5 「蠻野講堂」 tui3 2019年3月份起kap4李江却台語文教基金會合辦規劃十場有關生態環境議題e5台語講座，歡迎逐家ti7逐個月第三禮拜五暗時七點到九點，同齊來「呷米共食廚房」 （台北市中正區衡陽路9號3樓）擴展家己e5台語棲地（ tshe1-te7 ） ！詳細資料e7-tang3看「台灣蠻野心足生態協會」 FB專頁。#棲地復育台語講座專欄，本文使用教育部推薦漢字kap4臺灣閩南語羅馬字拼音方案。台文通訊BONG1報311期，2020年2月出刊。--------------------------------------------歡迎捐款贊助李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。