台文通訊BONG1報: 上sui2 e5期待（有聲♪ ） ◎樊德珍Ti7 guan2下決心beh4參加成大全民台語文認證e5測驗hit4工起，guan2 e5生活就有小可改變，ma7 e7-sai2講是相當無閒kap4充實。 因為一方面ai3去學校代課；一方面koh4 tioh8-ai3 tiann7-tiann7提有關台語文e5册來讀，讀暝koh4讀日，徛--leh4也讀；坐--leh4也讀，不管時就是提台語册一直讀讀讀，唸唸唸，恐驚若有一字無看--著，就e7 hoo7  lau3-kau1--去！我e5頭殼想tsia1想hia1，想kah4 kiong7-beh4無頭神。E7記得有一擺ka7洗頭毛水當做是洗身軀水就ka7伊洗--lueh4，koh4-khah4嚴重是ka7燒水當做冷水ka7伊lim1--落-去，lim1 kah4哀哀叫na2 leh4燙死豬仝款。想著tsit4項代誌ma7 tiann7-tiann7家己起愛笑！ Koh4再tiann7有暗時beh4睏e5時tsun7，睏be7落眠e5情形，羅馬字不時ma7走出來ham7 guan2 sng2 am1-kok8雞kap4 ham7 guan2 bih4相揣，逐日起床long2感覺睏無啥夠眠。 為著beh4拚tsit4个考試，連guan2 ing2過tiann7-tiann7去公園行kap4飼魚e5心適ma7暫時ka7伊停--起-來。Guan2為著台語認證long2無去運動，身材kiong7-kiong7-beh4走精--ah4 ！ 考試e5時間一步一步接近--ah4，guan2 kap4仝梯e5好朋友逐日long2為著tsit4份理想kap4 ng3望leh4拍拚。M7-koh4逐个考了long2無啥mih4笑容，看--起-來long2是面憂面結huah4講「歹考，歹考！ 」 Ti7 hit4-tsun7 guan2 e5心情ma7無真好。 雖然是an2-ne1，guan2逐个ma7無真濟時間thang1 koh4去想hit4擺e5考試--ah4，因為guan2 liam1-mi1就beh4 koh4參加後一个教育部舉辦e5考試--ah4 ！有時tsun7想--著心ma7 iau2-koh4是結規丸，總是guan2逐个long2 tsiok4希望有好e5結果來發生！ 放榜hit4工，guan2 e5心情na2像leh4洗三溫暖，一tsun7冷一tsun7燒，緊張leh4期待。Hit4工真歹睏，koh4-khah4 m7敢去上網來面對tsit4个事實，隔轉（ tng2 ）工成績寄--出-來-ah4，guan2抱驚惶e5心情，用phih8-phih8-tshuah4 e5雙手來ka7批殼拍開，guan2一看： He1分數ti7 guan2面前看--guan2 ； Guan2 ma7看--伊，guan2 suah4 gang7--去-ah4，tse1 kam2是真正--e5-leh4 ？ Guan2已經通過中高級e5考驗--ah4，guan2 e5艱苦long2有代價--ah4，我tsiok4歡喜--e5，tse1 ma7是guan2上sui2 e5期待--lah4 ！ （作者是2014秋季高雄第一社區大學台語班學員）