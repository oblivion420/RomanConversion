台文通訊BONG1報: 紀念溫柔、堅定e5母語運動者：黃晴美作者：陳豐惠  （李江却台語文教基金會執行長）二月初聽著晴美姊ti7瑞典過身e5消息，雖bong2心肝tiuh4-tiuh4疼，但是koh4有淡薄仔感覺伊tsiann5有「福氣」 －除了伊thang1脫離幾若年來e5失智以外，聽講過身進前無艱苦偌久；顛倒是對晴美姊e5翁婿Percy1 －八十幾歲e5藝術家紳士－ tsiok4 oh4承擔這个意外e5打擊感覺真毋甘。大部份了解四二四刺殺蔣經國事件e5有志大概long2知影晴美姊是參與這个事件e5其中一个，但是應該真少人知影，晴美姊除了是台獨運動e5行動者，ma7是溫柔、堅定e5母語運動者。講晴美姊是溫柔、堅定e5母語運動者，因為伊用溫柔e5聲嗽ka7別人講伊對「漢羅合用」台語書寫e5認同，而且雖bong2倚六十歲tsiah4有機會開始學習台語讀寫，真短e5時間內就親身實踐，認定台語讀寫是台灣人e5本份，家己無行動be7用--得；就算伊已經有嚴重e5失智症頭，這幾冬有機會用skype1通話e5時，伊笑笑直直重複teh4問--我--e5總--是： 「最近台灣e5母語運動啥款（ Tsue3-kun7 Tai5-uan5 e5 bo2-gu2 un7-tong7 sann2-khuan2 ） ？ 」，心心念念--e5 攏是台灣e5母語。Be7記得是1999年iah4 2000年e5時kap4晴美姊結緣--e5，伊當初大概是聽黃文雄先生講--e5，一旦有機會轉來到台灣，為beh4支持台灣母語運動ma7想beh4了解相關資訊，就主動kap4李江却台語文教基金會連絡，m7-na7參加活動，koh4不時捐款。伊主動講伊讀《台文通訊》 、 《台文BONG1報》雜誌了後，感覺用母語tsiah4有法度寫家己真實e5想法，就用家己學其他語言e5方法加減試寫台文作品，想beh4記錄家族e5故事。Ti7某一擺開講e5時，我邀請伊替《台文BONG1報》雜誌「台灣人寫真」專欄寫稿，伊隨就答應，但是希望我一定ai3替伊看稿，伊驚家己對台語文用字e5掌握iau2無夠好勢；面對經過tsiah4-ni7濟苦難koh4 tsiah4-ni7謙卑e5長輩願意用母語寫家己e5家族故事，實在真歡喜，就an2-ne1開始一篇一篇〈追想四二四事件kap4 gun2 tau1 e5故事〉編輯校對e5過程。2004年3月份，晴美姊特別配合「台文通訊海內外讀者聯誼活動」調整轉來台灣e5時間，kap4加拿大、日本、台灣e5讀者ham7 《台文通訊》幾若任編輯熱烈交流、開講，我tui3難得e5聯誼活動相片看著目睭光sih4-sih4 、心滿意足e5晴美姊。晴美姊心思幼膩，溫柔體貼，寫好e5文章long2 ai3讀--過koh4再讀，感覺有順tsiah4會放心。可惜〈追想四二四事件kap4 gun2 tau1 e5故事〉寫七pha1了後就暫停--ah4，晴美姊hit4時是講伊認為有寡資料ai3 koh4走揣kap4查證tsiah4 e7-tang3繼續寫，後--來ma7毋知啥原因long2無koh4寫；實在真遺憾！除了家族故事，晴美姊2002年主動建議beh4 ka7瑞典「囡仔權利公約連線」團體tui3聯合國〈囡仔權利公約〉改寫了後ti7國內推動e5內容翻做台文thang1刊ti7 《台文BONG1報》，這个系列ma7 ti7雜誌連載幾若期，紀念文集kan1-na1收錄一篇，若有beh4看其他篇--e5歡迎連絡李江却台語文教基金會，hit4時e5合訂本有收。十外冬來有一段時間，晴美姊平均一冬kap4藝術家翁婿Percy1轉來台灣一擺，若有轉--來，攏會sio1-tshue7。Kap4樸實e5晴美姊ham7藝術家Percy1翁仔某做伙是kai3特殊e5經驗，晴美姊總--是滿面笑容，台語、瑞典語、英語三款語言隨時切換，看情形做通譯，聽in1 e5對話，雖bong2真濟內容聽無，m7-koh4我攏感覺tsiok4享受，因為ti7目睭前--e5是一對天使；會記得Percy1有泅水e5習慣，koh4不時用色筆teh4畫圖，m7-na7送我幾若幅伊e5作品，有一擺koh4刁工送我一个伊手工雕刻e5筆架。晴美姊ma7 bat4送我瑞典製e5動物圖杯tsu7仔kap4餐桌tsu7仔，攏是tsiok4感心e5同志情誼。印象tsiok4深--e5是有一擺kap4 in1翁仔某做伙去浸磺水，guan2赤身露體na2浸na2笑談（ tshiau3-tam5 ），he1是我頭擺無穿泅水衫去浸磺水，但是long2 be7驚kian3-siau3，顛倒感覺tsiok4輕鬆自在。事後便若回想著hit4時e5情景，攏想講he1凡勢就是「天堂」。幾若十冬be7得轉來台灣e5晴美姊，便若有機會轉--來，一定把握機會si3-kue3行踏，伊生活一向樸實勤儉，但是tsiok4 gau5經營心適e5生活，像講挽路邊e5春仔花pinn1做花環做粧thann7，ah4若上興（ hing3 ） --e5就是買幾支仔滷雞跤沓沓仔tshng2 、聊聊仔khue3。Uan7-na7寫，頭殼內koh4浮出有溫柔笑面e5晴美姊kap4你輕聲細說e5講話聲，siau3念e5話句kenn2 ti7心肝inn2仔個外月--ah4，一直躊躇beh4寫啥khah4妥當，想想--leh4就寫khah4無人知e5你e5另外一條運動跤跡；上尾beh4 ka7你講：我beh4 koh4 ka7你攬--一-下，感謝--你！晴美姊，期待再相會！ #台文BONG1報#台灣人寫真#黃晴美 #陳豐惠# 424歡迎捐款贊助#李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。-----------------------------------------------------------------------------------------------天涯‧人間‧晴美：黃晴美紀念文集作者：黃文雄、鄭自才、黃晴美等編者：廖宜恩、陳豐惠ISBnn1 ： 9789578018426出版日期： 2018 . 03 #前衛出版社E1-mail1 ： a47911 @ ms151 . hinet4 . net4服務電話： 02-25865708傳真電話： 02-25863758地址：台北市中山區農安街153號4樓之3書籍介紹  http : / / www . avanguard1 . com1 . tw / m1 / 2001-1609-799861-1 . php