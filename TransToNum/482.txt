台文通訊BONG1報: 2012完整e5頭社夜祭（二）第284期（ 2017年11--月）作者： Pais1 Abiki1 Nga2-i5頭社公廨頭前e5塗跤有四隻烏豬仔倒坦khi1身，四枝跤long2 hong5用紅色塑膠索仔捆做伙。In1一直kainn1，koh4滾絞，尖牙現現，目睭kheh4-kheh4，看--起-來tsiann5艱苦e5形，無tiann7已經知影家己koh4活無幾點鐘久，實在苦憐。In1是當暝beh4現刣，thang1獻hoo7 alid1--e5。聽胡孟祈講，e1晡4點tse1四隻豬仔就hong5載--來。在地人講，頭社夜祭在來用豬公，通常由外位e5人謝豬。約略6點半，六重溪e5 Tevorang1人紮in1在地e5文化植物habang1來到te3。Habang1台語號做「番仔香草」，華語名做「過山香」。六重溪人入來頭社kuva1內底拜alid1，了後蹛棚仔跤牽戲。6點40分舉行點豬儀式，就是請alid1點收tsit4暝beh4獻祭e5豬。頭社三位祭司頭戴halau1，顯明in1有份ti7 「太祖事」。Halau1是頭毛khoo1，頭社tsia1 e5人ka7菅草pinn7做圓khoo1仔框，tsiah4 kat4雞kue3 、澤蘭kap4圓仔花，koh4用紅色the3-pu3 （塑膠粘帶）粘蹛框，thang1好固定。陳進和手提一thah8類似疏（訴）文e5紙，ka7眾謝豬主家e5名姓唸出聲，稟報hoo7 alid1知。伊koh4斟米酒，ka7豬敬酒，ka2-na2 teh4感謝in1捨身做祭，siang5時ma7表示憐憫kap4哀傷。謝豬e5主家也到現場，有e5 mooh4金紙。朱秀鳳倒手攑三、四面黃色令旗，正手攑香，了後換攑菜刀，koh4斟酒ka7豬仔敬酒。Sua3接tse1四隻烏豬公就hong5掠去公廨正爿e5蒲葵樹下跤刣。刣豬e5人hiann5燒水ka7 in1 lut4毛洗腹內，其中一个ma7戴halau1。Tsit4時天色tsiau5暗，水煙tui3 phu2白e5電火kui1仔光霧tshing3--出-來，phu7 ng3大phiann2 koh4青綠、墘仔鬚鬚e5蒲葵葉仔，一時tik4 sua3 hoo7我感覺，na2像無意中去tham1著陰間e5光景。四隻豬仔long2洗清氣了後，有人牽手車ka7 in1 sak4去到公廨埕。Tsia1已經排四te3四角桌仔。豬仔e5四枝跤hong5用索仔pak8 ti7一枝竹篙，倒頭栽扛tsiunn7桌頂。In1 hong5 ping2做phak4-phak4 e5屈勢，頭ng3公廨外口e5大路，尾ng3對公廨。An2-ne1拍算夜祭e5時beh4代先拜「上方」，就是天公以及其他外位諸神。聽候beh4拜Siraya1人「家己」 e5 alid1，進行夜祭上重要e5敬拜hit4-tang1-tsun7，tsiah4 ka7豬頭seh8 ng3 kuva1 e5內底爿。濟濟平埔部落e5祭典long2採用tsit4个法度，檢采先敬漢人神ki5，先賓後主、先外後內e5手路，ke1減消thau2主流漢文化e5壓力，ma7 thang1趁勢過渡、保留平埔e5傳統信仰。Tse1四隻豬仔e5頭kap4尾long2有留一簇烏毛，無剃kah4 tah4，thang1象徵山豬，ma7記念Siraya1先祖以早e5拍獵文化。山豬e5毛ma7是烏--e5。Tse1四角桌仔親像漢人宗教e5神明桌。Ka7祭mih8囥蹛桌頂khah4屬ti7漢人e5風俗。平埔族自本ka7祭mih8排列ti7塗跤。Koh4有一个仿民間普度獻豬公e5做法，就是ka7豬仔e5跤kap4尾仔用紅紙khong1一lian3，喙--裡tsinn1一粒柑仔，借仝音異義詞，ka7想像做豬仔家己「甘」願獻身做祭。豬仔e5嚨喉插一枝竹篙，ka7 in1 e5頭thenn3 kuan5。竹篙長長，用索仔pak8蹛桌仔kuainn1，尾溜tshai7 ti7塗跤。豬仔e5腹肚kap4四枝跤下底tsu7一thah8 e5金紙，kha1-tsiah4-phiann1 mua1一沿「網紗」，就是omentum1，腸仔中間一重na2網仔e5油膜。豬頭tsit4爿e5兩枝桌跤pak8 khah4細khoo1 e5綠竹仔枝，倒爿tsit4枝吊豬仔油，正爿枝吊豬仔e5腹內kap4 halau1。此外，逐te3桌頂koh4有排金紙kap4一kha1桶仔，內面囥一矸米酒參幾支竹刀，就是綠竹一kueh8 ka7削hoo7尖。豬血也用桶仔sin5--leh4，排ti7公廨內e5祭桌下跤。Siang5時，tsia1-e5豬仔e5倒手爿koh4排兩te3桌仔，頂面分別囥一隻用滿洲人點心『沙其瑪』糖餅包kap4米包thiap8--起-來e5豬仔，ma7是tshuan5來謝豬用--e5。米豬有tau3一粒假豬頭，喙內ma7 tsinn1一粒柑仔。到tann1我頭一擺ti7夜祭看著「素食豬」。六隻謝豬kap4戲台中間排一te3 khah4大te3 e5四角桌仔，頂kuan5囥tsiok4濟祭mih8，long2是拜天公beh4用--e5。Tui3頭社公廨頭前e5紅毛塗gim5-a2 peh4--起-lih4，beh4入去到中公廨進前，有設一面長tu1形e5 ah4-khuh4-lih4 tsah8屏，大約半个人kuan5。有人ka7稱做「兵士座」或者「兵馬座」，teh4奉待alid1 e5兵馬。兵士座頭前ma7起一个平台仔，頂面tshu1青翠e5芎蕉葉，tsiah4囥規pu5散e5菁仔（ 『檳榔』 ） 、幾矸仔米酒，koh4有幾若枝花矸插澤蘭，矸仔身ha5換新e5紅布。兵士座雙爿tshai7桶仔，內底囥幾支竹刀，有bak4著血。M7知kam2是tann9 tsiah4刣e5豬血？頭社公廨外口貼三張黃色告示條，寫「新港龍安壇新港社太上老君… 」 、 「尤府祖佛社仔社太祖、篤加阿立祖… 」 、 「四社聖和廟社仔社太上老君往進太上龍頭忠義廟會親」等字樣。Tui3 tse1 thang1知，在地e5夜祭tsiann5做tsit4-khoo1圍幾若个所在alid1姊妹親e5聚會，ma7透濫濟濟民間宗教e5元素，na2像神明teh4 un5境、割香an2-ne1。Tsit4時已經有濟濟人攑香，入來中公廨拜拜。Tsia1上內底面e5壁頂掛一面白令旗，頂kuan5寫「雷令」，下底tui3倒爿ng3正爿列出「社仔、篤加、簫壠、灣裡、新港」 tse1五个Siraya1社群e5 alid1。前bat4提起，令旗屬ti7漢人宗教e5設置。中公廨內角有起一座祭台，頂面排tsiok4濟枝矸仔，插青gin3-gin3 e5澤蘭，矸仔身koh4掛一粒紅色e5豆干印仔，號做「官印」，tse1 ma7屬ti7漢人e5概念，用世俗e5官僚架構來想像神靈世界e5科層，做仙na2 teh4做官。矸仔外面koh4包新穎e5紅布，代表「官衣」。上kai3心適--e5就是倒手爿有一枝矸仔koh4 phuah8濟濟kuann7五彩e5珠寶phuah8-lian7，be7輸查某人盛裝赴節慶e5 tsng1扮，tse1顯示在地人ka7 alid1想像做查某序大。Tsit4枝矸仔邊--a1 tshai7一枝黃色三角形令旗，頂面寫「社仔社老君」等字樣。另外，祭台頂koh4有排「 Hapa1米粟（ tshik4 ） 」，用一te3盤仔te2五項mih8 ：米粟仔、綠豆仔、釘仔kap4銀角仔，koh4有犁頭鉎，就是ka7犁田ke1-si1 e5頭仔hit4-te3鐵摃碎e5幼仔。Tsia1-e5物件頂面tsiah4崁面布。Tsit4項ma7是漢文化e5物件，象徵添丁（釘） 、囝孫滿堂、五穀豐收大發財。「 Hapa1 」 Siraya1語e5意思是葉仔，是按怎e7參米粟tsia1-e5物件tau3做伙？ Tioh8 koh4追查。另外，tsia1 iau2-koh4有tsiok4濟phiat4圓仔花kap4雞髻（ kue3 ）花tsia1-e5 Siraya1 e5文化記認，ka7規个祭台排kah4滿滿。插澤蘭e5花矸頭前koh4 tshai7三个hui5仔壺，tui3倒爿到正爿，矸仔身分別寫「東、中、西」，代表東公廨、中公廨kap4西公廨。祭台頭前長tu1 e5祭桌頂面ma7 tshuan5 kah4 tsiann5 phong1-phai3。有人phang5米糕--入-來。照Siraya1 e5傳統，夜祭ai3 tshuan5 「 mai1 」 tsit4種米做e5 tsiah8-mih8，就是lam7芋仔、蕃薯簽抑是塗豆落去炊e5 tsut8米飯，米粒現現。Lan2 tsin2食e5米糕有鹹、有甜--e5，濫e5料比傳統e5 mai1 ke1 khah4濟款，thang1準做mai1 e5現代變體。祭台雙爿倚塗跤e5所在分別thiap8一个ke7-ke7 e5台仔，頂kuan5 tshai7包紅布插澤蘭e5矸仔、已經斟水酒e5甌仔，以及abiki1 （菁仔）。In1邊--a1徛一枝箠仔，頂面吊halau1 kap4豬頭khok4。講著豬頭khok4，tsit4項m7-nia7是alid1 e5象徵，koh4 thang1做藥引。前bat4提起，像an2-ne1箠仔枝吊halau1 、豬頭khok4 e5設置，真濟人ka7稱做「將軍柱」，總是有e5平埔人無認同tsit4个漢文化詞彙，尤其是名稱背後e5漢人思維猶原通過名號teh4運作，進行霸權意識型態e5洗腦宰制。我ma7感覺，應當ka7號名權還hoo7平埔族，an2-ne1 in1 e5文化內涵kap4主體性tsiah4 e7-tang3體現，be7 koh4 hong5僭（ tshiam3 ）權，hong5掩崁或者取代。正名e5重要性拄拄ti7 tsia1。Tsia1 koh4 tshai7一个hiang3缸，口仔墘pak8一條紅布帶，口--仔用kam2-oo5崁--leh4，頂面囥一枝直liu3-liu3 e5菅草。Tsit4工e1晡已經代先開水hiang3 （漢字寫做「向」 ），所致hiang3缸內e5水kap4酒thang1 khat4 hoo7眾人「食平安」。在ti7 Siraya1傳統，「 hiang3 」 e5意義不止仔複雜，thang1用來指稱宇宙間e5神祕動力，包含鬼魂。Hiang3有可能tsiann5做幫贊，m7-ku2 ma7 e7致到危害，所致必須通過宗教儀式來ka7操作、控制。開hiang3 ka7 tsit4種力量暫時thau2放，thing3候一定e5期間過了，tioh8-ai3 「禁hiang3 」，做式ka7收倒tng2。Siraya1人ka7 hiang3分做濟濟種。開水hiang3以外，koh4有開曲hiang3，ti7牽曲儀式e5前進行，thang1 ka7 alid1稟報，ma7算是一種祈禱。開天地hiang3通常ti7夜祭一個月前舉行，宣告tsit4个年度上重大e5節期臨到，e7-sai2練習牽曲、集體拍獵，thang1備辦心過節。禁天地hiang3大約ti7隔tng2年春夏間舉行，此後眾人tioh8專心做穡，siang5時ma7禁止嫁娶、牽曲歌舞，koh4有拍獵，thang1 hoo7野獸有hioh4喘、繁殖e5時間。Tioh8等kah4秋天拍獵禁令tsiah4取消，tsit4-tsun7拄好五榖收成，野獸ma7長大肥sui2，tioh8時thang1掠來獻祭，ma7 thing3好學練牽曲thang1籌備夜祭。自an2-ne1，禁hiang3 kap4開hiang3期間大約半年就sio1替換一擺，hoo7 Siraya1人e5生活步調有規律e5循環，m7-nia7發揮宗教e5功能，koh4參四時、生態e5運行sann1和諧呼應，ti7環境危機na2危急e5現今，更加顯明Siraya1傳統智慧e5先見，有深落e5文化、社會、哲學，甚至精神tik8 e5意涵ti7--teh4。Tsit4暝10點半進前，有兩擺朱秀鳳kap4尤威仁tse1兩位祭司入去公廨內，na2 tng3桌仔na2 hainn3。頭一擺ti7 6點外。第二擺倚牽曲e5時，秀鳳na2 hainn1歌ng3 alid1求： 「跤步踏正，歌聲優美… 」，伊本身e5聲就tsiann5 sui2。唱煞，in1兩个the1 ng3身軀後面e5壁，頭khian3-khian3，昏昏倒倒--落，邊--a1隨有人ka7 in1扶--leh4。10點40開曲hiang3。有人ti7拜天公e5祭桌kap4戲台中間hit4-te3 khang3地仔e5三jiah4，分別囥一kha1 hui5甕仔、一弓kua3弓e5檳榔、一矸米酒、金紙kap4一kha1鐵桶。有三陣人倚--過-來，用tsit4三jiah4做圓心，分別圍一个圓khoo1仔，準備beh4牽曲。論人額，頭社牽曲e5規模thang1講是Siraya1部落中上kai3大--e5，long2總三陣，一陣有十幾个到二十个人，包含查某囡仔、查埔囡仔kap4成年婦女。各團分別代表中公廨、東公廨kap4西公廨，隨个由頭社、竹湖，以及Ka1-lah8-na5 （交力林）參大山腳部落e5人組成。查某--e5穿白衫thah8白色kah4仔，ha5白色百king2裙。查埔囡仔穿白衫白長褲。In1 long2穿白鞋仔。頭前有講，白色相傳是alid1意愛e5色水，象徵清氣、純潔。Sua3接頭社三位祭司輪流來kah4 tsit4三个圓khoo1仔內，跪--落-來，雙手huann7 ti7地面e5祭mih8頂面久久。其中，陳進和提菅草、斟酒。秀鳳倒手gim7菅草，正手ka7 kua3枝e5 abiki1 kap4米酒矸仔攑kuan5-kuan5。Sua3--落拜天公。陳進和跪蹛一te3 khah4大te3 e5桌仔邊，讀疏（訴）文，報謝豬主家e5名kap4住所hoo7天公知。有e5主家ma7跪ti7祭桌頭前，陳進和就tshiang3明「有來」。盈暗夜祭上kai3 siann5人目光--e5就是朱秀鳳。頭社三位祭司中間，秀鳳e5聲音表現kap4肢體演出上kai3戲劇性，伊e5 「戲份」 ka2-na2 ma7 tsiann5做規場夜祭e5焦點，sua3 hoo7伊e5兩位查埔同事khah4 sing5是teh4 ka7伊輔助。An2-ne1突顯女性e5做法kap4台灣民間宗教以及基督宗教在來用男性做中心，ka7女性隱密e5作風，確實差有夠濟。頭社夜祭tsit4種「翻轉」主流宗教性別展演e5安排無tiann7有hah8 ti7 Siraya1古早母系社會e5傳統，宗教tsiann5做查某人e5主場，儀式由查某祭司主理，參與e5信眾ma7是查某人占多數。（後期繼續） x