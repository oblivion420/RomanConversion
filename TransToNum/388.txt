台文通訊BONG1報: 佳哉有文化資產kap4老樹 ——北投纜車e5沉淪kap4對抗主講／蕭文杰記錄／賴昭男北投是一个有好山水、好環境e5所在，自日本時代以來，就是真出名e5景。Tsit4 kai2 e5台語行讀由蕭文杰老師tshua7領，逐家ti7新北投捷運站集合，tui3 「新北投舊車頭」開始導覽。蕭老師講，規个北投地區觀光史，e7-sai2講kap4 tsit4座車頭有真深e5牽連，北投人e5文史意識ma7是tui3搶救車頭開始聚集--起-來--e5。蕭老師介紹，tsit4-ma2 lan2看--著e5捷運淡水線e5車路，基本上就是tui3古早e5台鐵淡水線來--e5，包括新北投支線，long2是ti7日本時代就起好e5火車路。上早，日本人起淡水線主要是beh4配合淡水港做貨運，m7-koh4落尾淡水港積沙、船路be7通，注定了錢，tsuann9改發展觀光。新北投支線就是為著發展在地溫泉e5觀光資源tsiah4起e5火車路。規條淡水線到戰後改起做捷運，上尾留--落-來唯一e5古蹟，就是新北投車頭。M7-koh4車頭建築ti7鐵枝路廢止以後，台北市政府ka7賣hoo7彰化e5台灣民俗村，經過北投在地人濟濟年e5爭取，tsiah4 hoo7車頭有機會tng2來ti7北投重起。蕭老師講，雖然希望盡量照原貌重起，suah4因為施工單位對車頭無夠了解，致使部份構件起了有小可ting5-tann5。車頭掠外，koh4一个hoo7在地人真關心e5議題，就是「北投纜車」。蕭老師tshua7逐家行到北投公園內，ka7逐家說明：為著beh4進一步開發北投e5觀光資源，有一寡財團kap4官員拍算beh4 ti7北投起纜車，而且beh4 ti7公園內起纜車系統e5相關設施。An2-ne1來，定著e7破壞原本公園e5景緻kap4自然環境，甚至影響著在地e5溫泉產業。公園內有濟濟老樹，koh4有無仝造型e5噴水池，蕭老師一項仔一項來介紹，in1 long2 kap4北投e5文化、歷史有牽連。Ing2-tsun7，在地人m7知北投纜車e5建設，e7 sng2-tng7環境，是後--來透過環保團體kap4文史老師e5開拆，tsiah4沓沓仔了解。居民參與搶救車頭、守護公園e5運動，一擺koh4一擺kap4市政府對抗，經過風風雨雨，終其尾tsiah4 ka7 「北投纜車」建設案擋--落-來。北投因為有溫泉e5天然資源，ti7日本時代就吸引濟濟日本人來tsia1 tshit4-tho5。蕭老師tshua7逐家行過一座歐洲式e5噴水池，到kah4公園kap4溫泉路73巷e5巷仔口，tsit4 tah4目前是一棟集團經營e5溫泉飯店大樓，ti7大樓門口邊--a1 、無特別hiann2目e5石gam2仔ka7 peh4--起-去，就是「天狗庵」遺址——tse1是北投地區頭一間民營e5溫泉旅館，北投e5溫泉產業就是tui3 tsia1起鼓--e5。天狗庵遺址e5範圍無闊，是giap8 ti7大樓kap4人家厝中ng1 e5一角仔位。所在狹狹--a3，有起日本式e5亭仔kap4 ni5-tsinn5，真有日本味，be7輸tsiann5實來到日本e5款。蕭老師講，實際上真正e5遺址kan1-na1石gam2仔nia5，別个long2是落尾tsiah4整理--出-來--e5 ；雖然無文資身份，m7-koh4 e7-tang3 hoo7人感受著北投產業發展e5歷史，ma7是真好e5教育。除了車頭、公園，北投koh4有真濟值得lan2去好好仔遊賞e5所在，親像：溫泉博物館、梅庭等。一埔短短e5時間無法度ka7規个北投bat4透透，m7-koh4透過蕭老師e5導覽，已經體會著北投自然kap4人文sio1-kap4 e5特色，m7-na7有清溪sui2景，koh4有原住民、漢人、日本人透lam7 e5文化。佳哉有tsia1-e5樹仔kap4文化資產，北投tsiah4 thang1保留原始e5光景，繼續siann5遊客來觀光。