台文通訊BONG1報: 雙人（上）
# Sann1-kap4讀小說 專欄，本文使用教育部推薦漢字kap4臺灣閩南語羅馬字拼音方案台文通訊BONG1報319期，2020年10月出刊。歡迎捐款贊助#李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。
作者：陳亮穎「ミズ ！」瑞蘭聽人叫伊e5名，是in1翁婿e5聲，翻頭看著佳松--a7 ui3 tsia1緊步行。佳松來到某囝面頭前，將家己e5 se1-bi2-looh4外套褪--落-來，thah8 ti7-leh4瑞蘭e5肩胛頂，隨問：「你哪e7走來tsit4爿？ Kam2知影我揣tsiok4久--e5 ？」瑞蘭聽了，喙翹翹：「Tu2-tsiah4 ti7飯廳e5時tsun7，我有ka7你講beh4來甲板行行--leh4，是你kah4 hit4个日本人講kah4 siunn1過痴迷，tsiah4 e7 be7記得我家己一个出--來。」確實有影，佳松想起頭拄仔e5情形：「好--lah4，是我hit4時無張持，放你一个人去。Iau2-m7-koh4，你ma7 mai3走去我看無e5所在，kam2好？」瑞蘭無應啥，kan1-na1換做笑bun2-bun2，伊攑頭：「你看，拄仔我ti7 tsia1看天河。Tsit4-ma2暗暝少光火，頂頭e5星long2 tsiok4明--e5。」佳松--a7也tue3 leh4攑目。等一站仔伊tsiah4-koh4開喙：「Khah4早，我一个人坐船來往日本kah4台灣e5時tsun7，若無心思提課本出來讀，就ti7船邊揣所在倚--leh4，na2賞風景，na2恬恬仔想代誌。」「無人攪吵e5時tsun7，你心肝頭leh4想啥？」佳松有淡薄仔意外瑞蘭an2-ne1直接問，莫怪--lah4，in1兩个sio1-bat4無深，tsit4个某囝iau2-koh4 m7知in1翁婿e5個性，伊有萬般e5心事是m7敢表明。松--e5喘一口khui3：「我leh4想，出業了後，koh4來，beh4去tueh4服務做醫生？」風吹烏頭毛亂操操，瑞蘭ka7 pue2去耳仔後：「我無了解西醫e5環境。總--是你ai3明白家己代先考慮啥。你若感覺佗位e5人khah4需要你，就去hit4爿；你若想beh4 ke1趁一寡錢hoo7厝內補貼，就看是日本iah4是台灣、佗位e7-sai2 hoo7你khah4好e5待遇--無？」佳松ka7手插ti7-leh4 lak4袋仔，笑kah4真無奈：「是--lah4，你知影，阮兜無對外展現--e5 hiah4-ni7仔富裕。」伊倒tng2來問瑞蘭--a7一句真心話：「既然an2-ne1，你kam2 bat4怨嘆家己嫁hoo7我tsit4款e5人？」瑞蘭想起tsit4幾個月e5種種。In1外家楊--家kah4佳松e5李--家，long2是台南廳末廣町在地e5大族。當初為著beh4趕緊hoo7佳松成家娶某，李--家拜託佳松--a7 e5表舅做媒人，去瑞蘭in1兜講親tsiann5，tsiah4來牽成tsit4層e5婚姻。其實，瑞蘭kah4佳松--a7 beh4結婚進前，ma7 tsiah4見三擺面nia5。Tsit4-ma2是in1新婚e5第10工，也是in1坐ti7 tsit4隻「蓬萊丸」度--過e5第三暝。伊無按算對翁婿講白賊，suah4 ma7 leh4躊躇beh4按怎講出心內話。佳松--a7掠準瑞蘭m7願回答，只有好話好語勸伊暫時離開：「明仔載船就beh4入港--ah4，你先tng2去房間款你e5 mih8件。我ti7 tsia1食薰，小等--leh4 tsiah4-koh4 tng2去房間。」瑞蘭hoo7松--e5 e1去船房hit4爿，伊無講話，將se1-bi2-looh4外套還hoo7翁婿了後，隨做伊行。瑞蘭入來2nd1 class1 e5房間底。Tsit4擺tue3翁婿去日本東京，伊kan1-na1紮衫仔褲、簿仔紙iau2-koh4有一寡紙票，所以，也無啥thang1好款--e5，只要等蓬萊丸靠岸，kahマツ1同齊踏起去神戶e5土地，就e7用--得--ah4。Kahマツ1同齊？頭拄仔，瑞蘭原底beh4 ka7佳松--a7講，嫁去李--家做新婦，伊確實m7情願，iau2-m7-koh4若講beh4做李佳松e5某囝，伊suah4 be7感覺艱苦。只是in1本底無戀愛e5基礎，ham7到tann1 long2是「有翁仔某名、無翁仔某行」，睏仝床suah4無仝心，致使beh4講心內話e5時，猶原無法度展開心胸。日--時光phiang7-phiang7，iau2-koh4 thang1看著波浪起起落落；啊若到暗時，因為世界leh4 sio1戰e5關係，船頂long2賰無幾pha1火leh4 toh8，船外也si3-ke3烏趖趖。松--e5目睭看天星，耳仔聽海湧聲，喙脣pun5風，伊想起tu2-tsiah4 ti7甲板leh4揣ミズ，hit4款不安kah4驚惶，驚瑞蘭自tsit4隻船仔消失，或者是沉落去tsit4 phian3海洋底。He1是佳松--a7第二擺tue3阿舅去楊--家sueh4親事。伊原底tsiok4成柴頭尪仔，坐踮hia1，啥mih4重要e5代誌long2 hoo7阿舅kah4瑞蘭e5大兄去參詳，雄雄，外口園仔內傳出囡仔人leh4 tshit4-tho5 e5笑聲，客廳內逐家long2 khi1頭看，原來是瑞蘭tng1-leh4 ham7三娘e5細漢囝sng2球。「阿蘭--a7，」楊--家e5主人源樹探頭出--來：「tsit4-ma2 leh4講親事，你kam2 beh4過來聽？」瑞蘭ka7竹仔球khioh4--起-來，對in1大兄搖頭：「M7免--lah4，我相信阿兄你做e5決定。橫直我去hia1 ma7 kan1-na1 “聽” nia5。」伊越頭ka7小弟講：「耀梅，行！ Lan2來去khah4遠e5所在tshit4-tho5。」源樹看小妹小弟行遠，伊tng2來客廳ham7兩个人客講：「阮tsit4个小妹就an2-ne1--lah4，真活水，koh4 ng3望lin2無棄嫌。」佳松e5阿舅陳旺聽了笑hai1-hai1：「無要緊--lah4，等另日honnh4，lin2瑞蘭--a7 hoo7阮阿松做牽手，久長就學e7-hiau2 khah4恬--e5--lah4。」源樹保持有體面e5笑容：「若an2-ne1佳松你--leh4 ？你對瑞蘭--a7是按怎想--e5 ？」佳松想著家己進前long2無啥表示，tsit4時應該ai3講幾句仔話：「我hiooh4，我kan1-na1 ng3望，以後瑞蘭tue3--我，ma7 e7-tang3親像tsit4-ma2仝款快樂。」源樹聽tsit4句話以後，好親像比進前koh4-khah4歡喜--looh4。源樹kah4佳松平平是大囝，long2有擔家e5責任，iau2-m7-koh4松--e5感覺，源樹hit4款大pan7 e5笑容，是伊無--e5。伊koh4想著瑞蘭，kah4伊仝款聽喙，萬事long2 ai3順從家長安排，m7知影瑞蘭對tsit4項婚姻有啥款e5想法？等到in1兩个真正結婚e5頭一暝，瑞蘭入去新娘房，看翁婿kah4伊仝款long2 kan1-na1穿睏衫，隨頭le5-le5 m7知beh4看佗。佳松了解某驚歹勢，輕輕仔拍床巾：「來坐。」瑞蘭倚近坐--落-來，佳松--a7看伊無親像ti7-leh4外家e5時tsun7 hit4款活潑、自在，就講：「Ti7無熟sai7 e5所在過暝，總--是無啥慣勢。」「是，ti7 tsia1我iau2未慣勢。」瑞蘭觀察tsit4間房間e5佈置：「Khah4早，ti7台北讀高校e5時tsun7，koh4有tue3學校去日本e5時tsun7，也m7 bat4親像tsit4-ma2 an2-ne1。」「你bat4去日本？」「是啊，修學旅行。」「Hiooh4，我聽講你讀過台北e5女子學校，suah4無想著lin2有安排去日本。」佳松--a7 ka7瑞蘭e5手握--leh4：「Koh4一禮拜我就beh4去東京讀書，你kam2有想beh4 tue3我去？」瑞蘭e5面容有淡薄仔成得著糖餅e5囡仔，伊料想be7到翁婿e7 an2-ne1提議：「Kam2 e7用--得？」「你若甘願，我當然thang1 tshua7你去。不而過，koh4 ai3問阿爸阿母e5意思。」瑞蘭聽著話尾，一半歡喜一半失望：「若e7-tang3去，m7知影有偌好，我想beh4 tng2去修學旅行經過e5所在。」「有一日一定thang1去。明仔載我就ka7阿爸阿母報告。」佳松講煞，有一點仔sannh4心，因為伊看瑞蘭bi1-bi1仔笑，hit4个形就親像ti7楊--家e5時tsun7 、 hit4个純情e5查某囡仔。佳松人倚近，雙手伸過in1某e5肩胛頭，真溫柔ka7瑞蘭--a7攬--leh4。瑞蘭雄雄m7知影beh4按怎回應，伊be7討厭tsit4个翁婿，ma7知影tsit4項代誌早慢e7來，iau2-m7-koh4，又koh4有一點仔m7情願。佳松--a7手放hoo7冗，伊看著瑞蘭將下喙脣仔咬tiau5-tiau5 e5款，隨明白某e5心內感覺礙虐。伊規氣peh4起去眠床、揣倚壁hit4爿倒--lueh4：「今仔日，規工tue3人an2-ne1鬧熱，我其實tsiok4忝--e5。有啥mih4代誌，另日tsiah4-koh4講好--ah4。」瑞蘭tim3頭，勻勻仔倒ti7另外一爿，giu2棉tsioh4被起來kah4 ti7身軀頂。伊目睭kheh4-kheh4，iau2-m7-koh4腦海猶原be7平靜；等一tak4久仔koh4展目睭ka7翁婿偷bi5，suah4發現佳松--a7兩蕊目睭直直看天篷，iau2未睏落眠。「佳松，」瑞蘭翻身ng3翁婿：「你kam2 e7對tsit4層e5婚事無滿意？」松--e5 khi1頭：「哪e7 an2-ne1問？」瑞蘭舞be7清ai3 ui3佗位講起：「日--時hip4相e5時tsun7，你long2無啥leh4笑，kann2-na2無講tsiok4歡喜e5款。」佳松--a7確實有心事來tak4纏，iau2-m7-koh4是為著別个因素，伊一時也無法度交代，只好換別項解sueh4：「結婚是大事，啊我tsit4个人本底就khah4嚴肅，所以做伙hip4相e5時，e7 khah4正經--淡-薄-仔。」伊koh4一擺ka7瑞蘭仔e5手握--leh4：「我若對你無滿意，tu2-tsiah4哪e7按算beh4 tshua7你去日本neh4 ？」瑞蘭聞言含笑，伊掠準家己ti7翁婿tsit4爿揣著新e5 ng3望--ah4。Suah4 m7知影第二工，佳松e5爸母無答應hoo7瑞蘭--a7 tue3。（後期繼續） # Sann1-kap4讀小說 專欄，本文使用教育部推薦漢字kap4臺灣閩南語羅馬字拼音方案台文通訊BONG1報319期，2020年10月出刊。歡迎捐款贊助#李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。
