台文通訊BONG1報: 學客語江世冠自細漢到大漢，客語算--起-來真生份。雖然讀師專e5時tsun7，有同學是客人，m7-koh4我long2是用華語、台語kap4 in1講話，無想beh4 ka7 in1學客語、講客語。頂年e5暑假，參加縣內所辦e5客語師資研習。講師有講起客人e7 ka7女性祖先稱呼做「某某孺人」 ； koh4講起咱縣內有真濟「三山國王廟」，是古早客人e5信仰中心；又koh4講著guan2故鄉有tsiok4濟「 Ho7-lo2客」 （台語客） －就是e7-hiau2講台語（ Ho7-lo2話） 、 be7-hiau2講客語e5客人。我心內teh4想，guan2 kam2 e7是「 Ho7-lo2客」，m7-koh4 m7敢肯定。有一个真熱心e5老師，借我一本彰化縣文化局所編e5 《彰化縣客家族群分布調查》。我斟酌揣看，我e5祖先應該是來自福建汀州永定e5客人。為著更加肯定，轉去舊厝，燒香ka7公媽拜拜了後，將神主牌內底e5族譜拍--開，發現有幾lo7代e5祖媽long2是「某某孺人」，突然間有一種真奇怪e5感覺－原來我是客人，一个Ho7-lo2客，m7-koh4我進前long2 m7知。「過去不知身是客，重新學客向前行」是我定--落-來e5目標。研習當中有講著ti7 hit4年十一--月有客語認證，鼓勵所有e5學員去參加。我原先想beh4參加初級--e5就好，後--來有同學一直ka7我鼓吹，而且縣輔導團ma7 beh4開一个「中高級客語認證加強班」，機會難得，加上想beh4學khah4濟客語kap4文化，雖然ka2-na2是「無可能e5任務」，我ma7是報名中高級。Koh4來，就開始「搶救客語大作戰」。洗碗、洗衫、 jiu5塗跤e5時，我e7提一台CD player1，CD放--leh4，一面做一面聽，代誌做完，CD ma7聽幾lo7遍--啦。後--來，手機ma7 e7-sai2得放來聽，koh4-khah4輕sng2 kap4利便。開車e5時ma7仝款沿路聽CD，tng7著that4車就ke1聽--幾-句，ke1講--幾-句。拄開始，我是na2 「鴨仔聽雷」 －聽long2無。後來，一句話就聽有一兩字。慢慢愈來愈熟，到參加「中高級加強班」 e5時，已經聽有七八分，只是beh4講iau2講be7出喙、講be7 lian3轉。用電腦連線去「哈客網路學院」 seh8-seh8--leh4，有百外種課程，e7-sai2學著客人e5語言、文學、音樂、民俗kap4歷史等等內容，另外ma7有專門e5 「客家語言能力認證網站」，點入去學，有tiann7仔e7學kah4 be7記得時間。學校內底有客委會送e5客語版《小英e5故事》，我對第一集開始看，想講讀國校e5時bat4看--過，當做復習。細漢查某囝ma7 tue3我看kah4無 nih4目，尾--a3，伊ka7全部四十集long2看了，聽力比我koh4-khah4好。客家電視台e5節目品質long2有一定e5水準，我kap4細漢tsa1-a2囝long2真愛看「客氣什麼呀」 、 「日頭下月光光」，時常long2看kah4喙笑目笑，笑聲連連。「客家新樂園」 e7紹介傳統kap4現代e5歌手，hoo7人感受著客人e5心情和熱情。我ma7請校長發公文去ka7客委會申請客語e5冊、 CD 、 DVD，客委會非常慷慨，送幾偌大箱來，我看著真歡喜，koh4 e7-sai2沓沓仔研究，koh4有，tsia1-e5冊公立e5圖書館ma7借e7著，有一擺借客語版「魯冰花」電視劇e5 DVD轉--來，規家口看kah4 long2 e7-hiau2唱主題曲「月光光，秀才郎，騎白馬，過蓮塘，… 」。參加認證以後，等待beh4公布合格名單e5時tsun7，心肝亂紛紛。雖然beh4通過中高級是無啥可能，m7-koh4初級、中級應該是有機會。我先看初級e5名單，竟然揣無，心內涼一半。koh4看中級，ma7 long2無，心情是沉落谷底，完全無希望。想講無bong2看中高級，應該有同學e7通過tsiah4對，無疑誤suah4看著家己e5名姓，心內真歡喜，因為是三更瞑半，kan1-tann1雙手攑起放落幾lo7擺，暗爽在心內，目khoo1內底含一寡仔目屎，強強beh4滴--落-來。成績單寄--來e5時，雖然筆試滿分，口試無理想，初級差0 . 2分。家己檢討原因，應該是題庫練習了siunn1少。尤其是看圖講話，因為事先無練習--過，加上得失心siunn1重，所以m7知beh4講啥，愈講愈無信心，到上尾一題，suah4講出規大堆華語，可能扣be7少分--去。隔轉工考中高級，就完全無想hiah4濟，想到啥就講啥，成績顛倒好，所以，古早人講： 「驚驚be7 tioh8等」，就是tsit4个意思。學e7-hiau2客語tsit4个學習e5過程，hoo7我了解學語言，ai3照聽、講、讀、寫e5順序，ma7 ai3營造學習e5環境；結果，有熟sai7真濟客人師長kap4朋友，感謝in1 e5鼓勵kap4牽成； koh4，ma7感覺羅馬字並無hiah4困難，而且真好用，所以，ai3 khah4 tsiap8 ka7伊應用；我學客語，ma7影響著guan2太太kap4 tsa1-a2囝，in1 ma7 ke1減聽有客語，容忍我烏白tsuann3，有時ma7 kap4我做伙唱「客家本色」 、 「細妹恁靚」，有時e7講出「恁早」 （ gau5早） 、 「恁久無看到」 （真久無看著），long2 hoo7我感覺真歡喜。今年，我想beh4 ka7台語e5讀、寫部份學hoo7好。以後，想beh4學原住民e5語言，ma7想beh4 ka7英語e5聽、講部份學hoo7好，an2-ne1對世界kap4文化thang1了解kah4 koh4-khah4闊，koh4熟sai7 koh4-khah4濟朋友。M7-koh4，我e7繼續ti7厝內講客語，ti7學校教客語。歡迎大家有興趣做伙來講客語，講台語ma7 e7通，講原住民語ma7 e7-sai2。「承蒙大家，有閒正來尞！ 」 （感謝大家，有閒tsiah4 koh4來tshit4-tho5 ！ ） （作者是花壇鄉華南國小e5主任，ma7是陳金花老師台文寫作班e5學員；字詞kap4語法編輯部有ka7 si1-a2-geh4。）