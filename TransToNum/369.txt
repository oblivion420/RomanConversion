台文通訊BONG1報: 深水無聲王淑珍  文藝復興時期，英國有一位真出名的政治家，仝時嘛是一位航海家，伊e5名叫做Walter1 Raleigh4 ( 1552 ─ 1618 )。Walter1 Raleigh4 bat4寫過一首詩《惦靜e5情人》，詩文內底，伊將激情比喻做流水，伊按呢描寫： 「用流水來比喻激情上妥當，淺水e5聲不時lok8-lok8叫，深水顛倒惦靜無聲；好親像思念e5心情若唱明，內心定著無深情。情人若不時甜言蜜語，定著是虛情假愛。」  世間人e5誠心佮良善na2親像流水仝款，無需要刁故意去ka7人品捧、 ka7人宣揚。人干單佇平靜佮安和e5時陣，才會當達到感情、思想long2崇高e5境界。  有一個故事按呢講：  有一工早起，一個做老父--e5招伊e5後生同齊去樹林仔內散步。後生歡歡喜喜佮老父做陣去。  父仔子兩人佇山路一个彎角e5所在停--落來，惦惦佇hia1有一下仔久。   老父開嘴問後生講： 「除了鳥仔唱歌e5聲以外，你敢猶有聽著啥物聲？ 」  後生斟酌聽一睏了後，應講： 「我有聽著馬車e5聲。」  老父講： 「嗯，確實有馬車e5聲，而且是一台空e5馬車。」  後生聽了，真好奇問老父講： 「也無看著馬車，你哪會知影he1是一台空e5馬車咧？ 」  老父應講： 「真簡單，聽聲著知。馬車愈空，噪耳e5 lok8-khoh8聲著愈大聲。」  即個後生大漢了後，便若看著有人一支嘴講無停，像水道頭關袂密；常在胡白ka7人插話，拍斷別人對話；叫是家己上bat4 、上gau5，目空一切、看人無目地；閣真愛批評人。老父講e5彼句話著會佇伊e5耳空邊出聲： 「馬車愈空，噪耳e5 lok81-khok81聲著愈大聲。」  有潦水過溪經驗e5人，佇踏落水進前，攏會先抾一粒石頭，tan3落去水--裡，測看溪水有外深。水花仔若噴愈kuan5，溪水著愈淺。反倒轉，若是噴無啥物水花仔、水聲閣悶悶無偌大聲--e5，溪水定著真深。  咱做人著愛像深水同款有深度，愛學會曉斟酌聽別人e5聲音，毋通一心一意干單想欲強調家己e5主張，攏無顧慮別e5想法。千萬愛會記得：  靜水深流，深水無聲。  馬車愈空，噪耳e5 lok8-khoh8聲著愈大聲。