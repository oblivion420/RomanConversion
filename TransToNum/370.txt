台文通訊BONG1報:  去海邊仔耍
洪麗雪
頂禮拜日，逐家ti7厝內hainn3來hainn3去閒閒無代誌做，阿爸講規家伙仔來去王功（ Ong5-king1 ）海邊看看seh8-seh8--leh4，逐家姑不而將講好，m7-koh4 long2感覺tsit4擺一定是tsiann5無趣味，結果顛倒ping2，tsit4一擺去王功gun2 long2感覺景緻真sui2 koh4好sng2 ！
一落車逐个人看著食e5 mih8件走na2 leh4飛。代先食一枝透心涼e5雞卵冰，sua3--落-去，又koh4食芳kong3-kong3 e5鰇魚酥，食kah4一khian1腹肚tah4-tah4。Ti7 tsiah4-ni7仔炎熱e5 e1晡時，一定ai3 koh4來一杯清涼退火e5冬瓜茶，tse1真正是人生一件上快樂e5代誌！食飽lim1飽了後，小弟講beh4去掠毛蟹，gun2 long2攑雙手贊成。一陣人行到沙仔地，阿兄ham7小弟si3-kue3走，阿爸be7放心ma7 tue3 in1去，我kap4阿母khah4貧惰，無落去掠，ti7海岸邊坐，m7-koh4 gun2 ma7 m7是閒閒無代誌做，gun2 ai3負責ka7 in1 hip4相！阿兄kap4小弟拚勢揣、拍拚iah4，iah4著真濟真濟毛蟹，koh4 ka7伊hip4一張tsiann5大張e5相片！為著beh4 hoo7伊繼續活--落-去，gun2 koh4放伊轉去in1阿母e5身軀邊。沿路gun2 koh4 sng2考水披（ kho2-tsui2-phi1 ），拍拚揣一寡平koh4薄e5石頭看e7-tang3考出好e5成績來--be7 ？ M7-koh4按怎考long2是輸阿爸，因為伊有tsiah4厲害--喔！一下考就e7-tang3跳六擺！到倚暗，逐家腹肚iau1又koh4忝，阿爸就tshua7 gun2去食新鮮（ sin9-sian2 ）現流e5海產，甜koh4 khiu7，真是幸福、趣味koh4好sng2 ！

（作者ti7彰化縣中正國小教冊；感謝陳福當老師提供作品。作品語詞kap4語法有經過編輯ka7 si1-a2-geh4 ）
