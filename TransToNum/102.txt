台文通訊BONG1報: Ai3溫柔喔！王昭華查某囡仔講in1姊姊tshiah4-pe5-pe5，查埔人問講啊恁姊姊ti7佗？ 「 ⋯⋯Ti7厝--喔，啊你家己一个ti7 tsia1 tshit4-tho5--喔？ ⋯⋯查某囡仔人（ tsoo5-gin2-a2-lang5 ） m7-thang1 tshiah4-pe5-pe5--喔，ai3學khah4溫柔--leh⋯⋯1 」聲音聽--來，略仔無啥對tang5，越頭ka7看，一个『叔叔』拖一隻空e5拖車，beh4搬貨e5款，拄好順殘障坡道起去，停ti7門口坪。「 Tin1-tong7 ！ 」 、 「 Tin1-tong7 ！ 」 ⋯⋯來辦代誌e5人出出入入，自動門liam5-mi1開、 liam5-mi1關，見開無幾秒，一港冷氣tui3門喙「 hah4 」 --出-來，ti7 tsit4款三十幾度C e5熱天過晝，踮hia1一直「 Tin1-tong7 ！ 」 「 Hah4 ～ 」 「 Tin1-tong7 ！ 」 「 Hah4 ～ 」 ⋯⋯be7輸食冰食了siunn1爽快e5三八囡仔，一直吐涼氣「 hah4 ～ 」 teh4 ka7人siann5。殘障坡道e5欄杆，白鐵仔枝粗勇堅固，一个妹仔peh4起peh4落tshia1跋ping2，看--來國校二三年仔e5款，一支跤攑kuan5 khue3--起-去，短裙一下無細膩倒頭掀，白肉幼皮e5大腿hong5看現現，佳哉內褲無走--出-來。一下仔kiann2，兩手huann7鐵枝，tsih4力一跳，hit4支跤腿hann7過欄杆，規sian1人坐ti7頂kuan5，na2騎馬，家己teh4 sng2。『叔叔』 sua3 tu2-tsiah4 e5話尾，笑笑仔teh4 ka7問： 「啊你有像恁姊姊hiah4歹--無？ Be7-sai2像姊姊hiah4歹--喔⋯⋯ 」可能發覺著有人翻頭teh4 ka7照（ tsiau3 ），徛有一時仔e5查埔人，無koh4厚話，空車仔拖--leh4，「 tin1-tong7 ！ 」，入門，去無閒伊該無閒e5 khang1-khue3。自動門內，熱熱e5人氣kap4有夠強e5冷氣相透lam7，辦公時間e5監理站，櫃檯bong2無閒，e7來ti7 tsia1 e5民眾該然是「有車階級」，不管汽車機車，大台細隻，納錢驗車換照考牌，等候區幾若排椅仔teh4 hong5坐，面向一台大螢幕電視，kan1-tann1一支交通部e5宣導片teh4 repeat——1無囡仔伴、 ma7無大人kin1 ti7邊--a1 e5妹仔，外口欄杆peh4--一-下、跳--一-下、跳--一-下、 peh4--一-下，sng2 kah4無聊--ah4，ma7 tue3入來內底，倚去櫃檯上尾節仔，kap4坐hit4內底、家己一塊辦公桌e5小姐講話。妹仔kap4 in1 ka2-na2有熟e5款。看著tsiann5好性e5小姐，ann3頭ka7屜仔小giu2--出-來，tui3屜仔內sa1出一包模範生點心麵，手伸長，tu1 hoo7 pa3 ti7櫃檯e5妹仔。「阿姨，你tsiok4好！你若是gun2姊姊就好--ah⋯⋯gun2姊姊tsiok4歹--e5喔！ Gun2阿媽ma7 tsiok4歹！ Gun2姊姊tshiah4-pe5-pe5，有夠tshiah4 ！ 」聽伊an2-ne1投，點心麵阿姨ka7安慰，講in1阿媽he1是「嚴格」，教伊tioh8-ai3聽阿媽e5話，阿媽管--伊是為伊好。Koh4問伊姊姊kam2 e7 ka7欺負？伊喙tu7-tu7，tim3頭講e7，koh4講，連姊姊e5朋友ma7 e7。「啊你kam2 e7 tshiah4-pe5-pe5 ？ ⋯⋯M7好tshiah4-pe5-pe5喔，查某囡仔人ai3溫柔⋯⋯ 」 Tann1，是teh4按怎？ ！相連sua3兩个大人，對「 tshiah4-pe5-pe5 」 e5反應suah4 long2是： 「 M7好喔⋯ 」 、 「 Ai3 ‘溫柔’ --喔⋯ 」 —— 「 Tshiah4-pe5-pe5 」 kap4 「溫柔」，一个畫「 × 」 、一个畫「 ○ 」，變做「是非題」 e5標準答案，種入囡仔人iau2 m7-bat4世事e5心，an2-ne1 kam2好？ Kam2 tioh8 ？ ⋯⋯無人有時間陪一个細漢囡仔沓沓仔做申論題，m7知影為啥mih8 in1姊姊tshiah4-pe5-pe5 、 long2按怎tshiah4-pe5-pe5 ？ In1阿媽歹、 long2按怎歹？ Tse1中間，哪long2 na2像無其他e5人，爸母m7知走去佗。姊姊tshiah4-pe5-pe5，上無koh4有刺，欺負別人ma7保護家己；妹妹--leh4 ？見人就投，gong7-gong7 thui5-thui5。一个生份人徛邊--a1看，to1 e7看be7得過。歇熱，濟濟囡仔long2屈ti7厝顧電視、拍電動、吹冷氣；爸母khah4有安排--e5，送去學東學西，逐工載出載入。「 Ka7你kin1-tiau5-tiau5 」，是咱tsit4个hoo7人太be7放心e5社會，爸母對囝兒na2像無an2-ne1 be7-sai2 e5愛。已經tsiann5罕得看著無大人tue3 ti7身軀邊，家己一陣sng2 kah4歡歡喜喜e5囡仔黨； ma7難得看著像tsit4个妹仔an2-ne1，一个無人顧e5細漢查某囡仔，ti7大人出入e5所在放放無聊。Kam2 e7是阿媽出來討生活，無搭倚，順sua3 ka7 tshua7--出-來？想著hia1-e5一入大門隨就倚--過-來、 beh4爭取替人代辦e5查某人，kam2 e7 in1其中一个？ Hit4附近完全無徛家，離市區iau2遠，m7是e7-tang3無代無誌來tshit4-tho5 e5 「交通公園」，我ma7是tue3 L來驗車，tsiah4有機會行跤到。徛ti7自動門外bong2看人對面teh4考機車駕照，報名e5人koh4 be7少，ian9-jin2摧油kng5 ~ kng5 ~ kng5 ~，有夠hah4 e5空氣，一絲仔風透--過-來，long2是汽油味。「 M7-thang1 tshiah4-pe5-pe5喔，ai3學khah4溫柔--leh4 」 ——屎--啦！ ——Tsiok4想beh4 an2-ne1大聲ka7應。