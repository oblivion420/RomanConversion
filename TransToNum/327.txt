台文通訊BONG1報: 溫泉鄉戀情
江澄樹

Tsit4幾年，一年e7去礁溪幾若遍，hia1是guan2上kah4意e5渡假聖地；尤其是ti7心情鬱悶，iah4是ham7太太有啥mih4無爽快e5時，去一tsua7礁溪轉--來，所有e5誤會long2解說清楚，講hia1是guan2重新談戀愛e5所在，一點仔to1無過份。

自從台語認證開始了後，逐年歇熱我long2 ai3去宜蘭，教in1國中小e5老師，有關台語認證e5課程，所擺long2 ma7蹛ti7礁溪；若koh4加上家己去--e5，一年去三、四擺是真su3常。上ham3--e5有一擺一禮拜去兩tsua7，he1是有一个拜一歇睏e5日子，就禮拜kap4拜一兩工去礁溪tshit4-tho5 ；拄好仝一个拜六，guan2高中e5同學ti7台北聚餐，中晝食飽，酒lim1無夠khui3，有人招beh4北投洗溫泉，另外ma7有人提議講，若beh4洗溫泉，礁溪khah4 gio2，順sua3過暝，e7-tang3放心仔lim1。Sua3--落真緊就得著共識，決定beh4去礁溪浸溫泉kann5過暝；我考慮兩分鐘了，講若an2-ne1我轉去載guan2某。就an2-ne1，三點外坐巴士轉來台中，六點外tsiah4 koh4駛車去礁溪。

以我e5經驗，tui3台中去礁溪tshit4-tho5 、渡假，有幾條路線thang1走。若是透早出門，e7-ing7-tit4行北部橫貫公路，hia1有復興鄉e5角板山公園、小烏來、拉拉山達觀森林遊樂區、東眼山森林遊樂區、明池森林遊樂區、棲蘭山thang1 tshit4-tho5，其實沿路iau2 tsiann5濟好sng2 e5所在。Koh4一條，e7-tang3 ui3淡水去，走北海岸kap4東北角，中晝ti7碧砂漁港食海產，好sng2 e5所在koh4-khah4濟。Ma7 e7-sai2先去九份仔，iah4是平溪十分寮，tsiah4去礁溪洗溫泉kua3過暝。若是beh4晝仔出門，先去烏來行行--leh4，ma7是真好e5選擇。若是中晝以後出門，guan2 e7走5號高速公路ui3坪林落--來，ti7坪林tsit4个天然e5水源地，看是beh4踮溪邊e5咖啡館，na2 lim1咖啡na2欣賞tsia1 e5山光水色，iah4是beh4沿溪仔邊e5步道，na2開講na2看釣魚翁掠魚； Sua3--落tsiah4駛北宜公路e5九彎十八uat4，享受人kap4大自然做伙e5感覺。Ah4若下晡三點以後tsiah4出門，可能就tshun1直接走雪山磅空，ui3台中出發大約三點至三點半鐘就e7到礁溪。

Tsit4學期拜二下晡尾兩節無課，拜三無排課，an2-ne1大約有將近工半e5歇睏日。無愛ti7星期假日kap4人sio1 kheh4，拄好利用tsit4个時間，安排短暫e5渡假。兩禮拜前就安排tsit4遍e5渡假，順sua3訂飯店，想講秋天到--ah4，天氣轉涼，是浸溫泉e5好時tsun7。我下課e5時間是下晡兩點十五分，轉來到厝，行李款款--leh4，太太ma7 ui3店裡轉--來，大約下晡三點出門，走豐原e5 4號高速公路接國1，到新竹換行國3，到南港接5號高速公路。到礁溪guan2訂e5飯店拄好六點，tsit4時天色完全暗--落-來，m7-koh4 na2像鼻e7著庄跤田塗e5氣味，hoo7我規个人tsiau5輕鬆--起-來；看著路--裡行e5人，long2穿淺拖仔kap4短褲tsat4仔，tse1 m7-tsiah4是叫做渡假區。

到飯店，先登記、納錢，tsit4間飯店我蹛kah4真熟--ah4，免ke1講話就知影按怎做。去到房間，先ka7浴槽tshiang5-tshiang5洗洗--leh4，sua3--落lau3溫泉水；因為溫泉水真燒，ai3囥hoo7 khah4冷tsiah4來浸，若是到beh4浸e5時tsiah4 lau3水，siunn1燒ai3 thau3冷水（水道水），an2-ne1溫泉就無純--ah4。Koh4來ma7換guan2穿淺拖仔kap4短褲tsat4仔，去湯圍溝公園hia1行行看看--leh4，順sua3踮溫泉池仔浸跤； Tsit4个溫泉區e5公共設施，我感覺是全國上讚--e5，規个公園long2是溫泉，koh4 long2浸免sian2--e5，真正欣羡in1 tsia1 e5在地人，逐工有免費e5溫泉thang1浸。

浸過gian3，腹肚ma7 iau1--ah4，就去食暗頓。仝款去guan2 su3常交關hit4間餐廳食飯，來tsia1就na2像轉來故鄉hiah4-ni7親切。礁溪是一个溫泉渡假區，除了溫泉飯店以外，就是餐廳kap4 oo1-mih4-ia2-geh4店上kai3濟，當然ma7 ai3隨間仔ka7 seh8-seh8 --leh4。Sua3--落tsiah4 koh4去湯圍溝公園。街頭藝人e5表演已經開始--ah4，今仔日是pun5薩克斯風e5表演，tse1是我上愛聽e5樂器；有濟濟人圍ti7邊--a1欣賞，ma7有人ti7 hia1跳舞，規陣鬧熱滾滾，guan2就ka7跤浸ti7溫泉池仔內，一面聽演奏一面看舞者跳舞，ma7 e7不時拍phok8仔ka7 in1加油，相信ti7 tsia1 e5人，e1-hng1暗long2過kah4真歡喜。溫泉是浸一時仔就e7出汗，ai3歇睏--一-下，guan2就ti7公園內面，na2散步na2歇睏，想gian3就koh4去別个池仔繼續浸。

去外地渡假、過暝，我暗時e7 lim1一屑仔酒，an2-ne1 ke1真好睏，ti7礁溪ma7仝款，買淡薄仔滷菜轉去飯店配燒酒。有影ke1真好睏，一醒到天光，透早六點起床，喙面洗洗--leh4，kap4 guan2某兩个ka7飯店借鐵馬去運動兼欣賞tsia1 e5田園景色。湯圍溝溫泉公園離guan2蹛e5飯店khah4近，用行--e5 就真有thang1 seh8--ah4，若beh4去新起e5礁溪溫泉公園，騎鐵馬e7 ke1真緊； Tsit4兩个溫泉公園long2真清幽，long2有真濟窟浸跤e5溫泉池ham7男女分開浸規身軀e5大窟溫泉池，koh4有溫泉水溝kap4兩爿e5造景，ti7公園內面散步，看優美e5景觀ham7享受聽了e7 hoo7人清心e5流水聲，感覺規个人心情tsiau5清爽koh4雅意。

Sua3--落騎鐵馬ka7溫泉區e5附近long2 ka7 seh8一輾，tsiah4去in1 tsia1 e5舊街仔食早頓。早頓食煞，時間iau2早早，koh4今仔日天氣真好，有涼涼e5風，薄薄仔e5雲，日頭曝be7著，適合遊山玩水。Guan2就騎ui3鐵枝路東e5田園hia1去seh8，tsia1是溫泉ing3菜、溫泉菜瓜kap4濟濟溫泉農產品。M7-koh4 ma7有看著真濟pha1-hng1 e5田園，應該ka7 in1叫做「休耕」；若guan2 hia1，休耕叫做「phua3-phak8」，就是ka7田犁開，囥--leh4 hoo7日頭曝，an2-ne1 e7-tang3殺菌；若是礁溪tsia1 long1 ka7田--裡e5水淹tinn7-tinn7，講an2-ne1 khah4 be7發草，koh4 e7-tang3涵養塗壤。照我來看，是in1 tsia1 e5水khah4 liong7-siong7，iah4若guan2 hia1 e5水就ke1真珍貴。我本身是做田家庭出身--e5，作過穡，知影艱苦，ma7對田園有一種特別e5感情，hoo7我三不五時就想beh4去庄跤e5田--裡seh8-seh8 lau1-lau1--leh4。

Tsit4擺出來tshit4-tho5，除了目的地礁溪以外，無特別e5行程，想到佗行到佗。十點hit4跤兜轉來到飯店，na2款行李na2 kap4牽手--e5參詳下一站beh4佗，最後決定beh4去陳定南記念園區，sua3--落走濱海公路轉來台中。Ti7 beh4倚十一點e5時出發，tsit4擺無時間限制，走一條khah4無仝e5路，就無ui3宜蘭市內入--去，行poh4岸邊經過員山tsiah4 koh4走細條路，過蘭陽大橋經過五結舊街路e5慈林教育基金會，koh4行細條路去三星大洲e5「陳定南記念園區」。

陳定南記念園區，我ui3 iau2未起好到tann1落成--ah4，long2總來過三遍，逐遍long2有無仝款e5感受。自從我知影陳定南tsit4个人開始，對伊e5推崇kap4肯定，一直無改變--過，甚至有愈來愈強、愈深e5款式。陳定南是一个真平凡e5從政者，以我e5觀察，獨獨一項「堅持做tioh8 e5代誌」，但是tsit4種堅持，ti7 lan2 tsit4个不平凡e5政治環境內面，koh4-khah4 e7-tang3呈現出伊e5特殊kap4罕有。相信台面上e5政治人物，long2知影啥mih8是tioh8 e5代誌，差ti7有法度堅持--無。今仔日ti7陳定南e5故鄉設tsit4个記念園區，beh4講是來siau3念陳定南對宜蘭kap4台灣e5貢獻，不如講ka7 tsia1當做一个燈塔，hoo7濟濟e5從政者來學習伊e5精神kap4堅持。

Ti7十一點五十到陳定南記念園區，連參觀kua3看簡報e5影片，兩點hit4跤兜離開。本tsiann5計畫beh4走濱海公路，na2 sng2 na2 tshit4-tho5--轉-去； m7-koh4，guan2太太suah4去hoo7頭拄仔e5簡報感動--著，臨時決定beh4 koh4去羅東運動公園seh8-seh8 --leh4。雖然羅東運動公園，早前就bat4去--過，m7-koh4 long2是定點式--e5，想講tsit4擺beh4全部ka7 seh8一輾；就租一台協力跤踏車，pin5頭仔ka7騎一遍。Seh8煞e5結論是an2-ne1，beh4講伊是公園，不如講伊是一个森林，樹仔濟kah4有幾若條步道na2像綠色磅空仝款，看be7著天頂。羅東運動公園e5大、 sui2 koh4清氣，hoo7我tsit4个台中來e5人客感覺見笑。

羅東運動公園seh8了，我上大e5感想就是伊e5便所，規个公園e5便所有八位，long2起kah4真sui2 ；每一位便所，男用女用分別有四、五間，koh4 long2清氣liam1-liam1，tsit4種有考慮著人e5生理需求，是對人上大e5尊重kap4體貼，尤其是對老歲仔人。想到tsia1，不得不對台中市政府提出批判，有兩个ma7算不li2大e5公園「新都生態公園」kap4「廍仔公園」，內面suah4連一間便所to1無，kan1-na1排兩間流動式e5便所，koh4無電無水，真正是sia3-si3-sia3-tsing3。Tsit4種無用「人」e5角度去思考e5施政，是眼中無人民； Tsit4種逐項long2用臨時e5 mih8件，就是「走路」e5想法，無想beh4釘根台灣。
