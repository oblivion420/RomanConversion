台文通訊BONG1報: 中國著鳥仔tse1 , 世界long2著驚A1-him1最近二個月以來，雖罔規粒地球猶原是天災人禍不斷，m7-koh4，有一件代誌lan2 ai3特別來張持。Lan2 e5 厝邊，中國，毋知an2-tsuann2鳥仔suah4來著tse1，真恐怖e5是，這擺鳥仔tioh8病be7死，人若去hoo7 ue3-tioh8，五个便有tsit8-e5死。到底，這是siann2-mih4情形neh4 ？根據世界衛生組織（ WHO1 ） e5資料，到昨昏（ 2013 / 4 / 23 ）為止，中國long2總有108名實驗室確認e5 H7nn9鳥仔tse1患者，其中有22名已經死亡。Tsiah4-ni2懸e5死亡率tsiann3是hoo7人著驚e5所在，因為，lan2 ui3 歷史上學著，只要是ui3鳥仔來e5，e7造成人類流行性感冒e5病毒，long2 e7 引起大範圍e5時疫，造成誠百萬甚至tsiunn7億人e5死亡（ 1918，1957 kap4 1968 e5 感冒大流行long2是這款e5例，而且，病毒e5源頭long2真可能是ti7中國）。到底siann2-mih4是流行性感冒neh4 ？ Lan2有時陣e7有親像感冒e5症頭－ phah4-khah4-tshiunn3，tsat8鼻，抑是流鼻水，頭疼，發燒； tsia1-e5 症頭大部份long2 m7-si7 流行性感冒（ 2003年e5 SARS1，ma7 是有這種「感冒症頭」 ）。真正e5流行性感冒一定是「流行感冒病毒（ Influenza1 virus1 ） 」所引起e5。Ti7 亞熱帶e5台灣，伊e7造成每年 12 月 kap4 1 、 2 月e5 時疫。E7 造成人e5流行性感冒大流行e5 hit4種病毒是「 A1型流行感冒病毒」。這款病毒e7 ti7 人、其他e5飼奶動物（ mammalian1，比論講「豬」 ） kap4鳥仔之間循環－ ti7鳥仔身上e5病毒，一旦經過適當e5突變，著e7感染人； lan2人因為欠缺對突變後新病毒e5抵抗力，sua3真容易著e7變做誠嚴重e5時氣病。不ji7過，na2 beh4 真正造成嚴重e5時氣病，病毒ai3先突變，得著ui3空氣to7 e7-tang3 「人傳人」 e5能力。另外tsit8-e5鳥仔e5 「 A1型流行感冒病毒」 － H5nn1，ui3 2003年到tann1 （ 2013 / 3 ）已經感染著622 e5 人，其中有371 e5 人死亡； m7-koh4 ，因為伊bo5法度簡單來「人傳人」，到tann1 long2 無引起大流行。Tsit4-pai2 中國e5 H7nn9 「 A1型流行感冒病毒」確實使人真煩惱，tua3 ti7 中國隔壁e5台灣應該ai3特別注意； lan2 長期對中國門戶開放，病毒緊早慢e7綴人走--入來；寫到tsia1，電視新聞已經報講台灣出現第一例e5 H7nn9患者ah4 ！根據最近e5研究報告指出，tsit4-e5 病毒已經產生一寡突變，hoo7伊e7當koh4-khah4容易來感染飼奶動物。Na2 koh4 有進一步e5突變發生，hoo7這款病毒e7-sai2感染lan2人e5頂呼吸道，an2-ni1，「容易e5人傳人」 to7 有機會發生--lo1。Ma7有病毒學家認為，病毒突變「人傳人」 e5機會bo5大； na2是an2-ni1，病毒tioh8 e7 去hoo7關ti7中國境內，ma7 be7有大流行。總--是，目前bo5人敢ka7話講死。確定e5是，tsit4-ma2病毒long2干焦ti7人飼e5 雞仔、鴨仔、粉鳥身上發現，野生e5鳥仔顛倒bo5問題； tse1對台灣來講是好消息，因為逐冬long2有真濟渡鳥來到lan2台灣--ah4 ！ M7-koh4，病毒感染e5方式kap4病毒e5源頭iau2-be7揣--出來；因此無法度ka7感染斷根，中國一定e7有koh4 khah4濟人著病。參考資料Jonges1 M1 . , Meijer1 A1 . , Footsier1 R . A1 . , Kots4 G . , et4 . al1 . 2013 . Guiding1 ootbreak4 management4 by the1 use1 of1 influenza1 A1 ( H7Nx1 ) virus1 sequence1 analysis1 . Eurosurveillance1 , 18 ( 16 ) : 2-9 . Johnson1 , NP1 . , and1 Mueller1 J . 2002 . Updating1 the1 Accoonts1 : Global1 Mortality1 of1 the1 1918-1920 ‘ Spanish4 ’ Influenza1 Pandemic1 . Bull1 Hist4 Med1 , 76 ( 1 ) : 105–15 . Nature1 : doi1 : 10 . 1038 / nature1 . 2013 . 12728 Virology1 blog1 : http : / / www . virology1 . ws / WHO1 Disease1 Ootbreak4 News1 : http : / / www . who1 . int4 / csr / don1 / en1 / index1 . html1 （作者是德國Köln1大學發育生物（ Entwicklungsbiologie1 ）研究所 自然科學博士）