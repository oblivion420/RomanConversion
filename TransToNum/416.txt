台文通訊BONG1報: 流行文化e5力量：咱應該Ai3熟sai7 e5 Mayday1
易俊宏頂kai2 gun2一陣少年朋友，招招--leh4講beh4去唱歌。拄仔好，gun2 long2是對台語教育有leh4關心e5人，雖然其中有人台語講bue7輾轉，但是ma7有人e7用羅馬拼音來寫台文； gun2就講好，去KTV唱歌e5時，ma7 ai3唱台語歌曲。
若是講著台語歌曲，通常e5刻板印象long2是khah4悲情--e5。點來點去，歌詞內底tsiok4 濟「寂寞」、「看破」、「艱苦」…，雖然ma7是有像「跤踏車」、「山頂烏狗兄」tsit4種khah4純情少年感覺e5歌，但是比例上總--是khah4少。後來，我就發現有一个團體，in1 e5創作ti7 leh4台語歌當中，hoo7人真無仝款e5感覺，ma7改變一般對台語歌e5刻板印象。In1就是『五月天』，Mayday1。Mayday1 e5頭一條創作歌曲就是用台語寫--e5，tsit4首歌充滿青春背骨e5氣味，叫做〈 Ka3車〉，是leh4講一个少年tsiok4 bue7爽e5心情，交無女朋友，感覺爸母規工seh8-seh8唸真煩，m7管警察e7掠，就是beh4去「ka3車」。但是in1真正出名e5代表作品，是〈志明kap4春嬌〉，tsit4首歌真趣味就是講，以前看e5愛情故事，男主角long2是叫做「志明」、女主角總是叫「春嬌」，但是若是有一工，tsit4兩个人beh4 tshe2，in1 e5心情是如何？ Tse1就是tsit4條歌e5歌詞內容。Mayday1特別講著青春少年e5創作有真濟：〈 Hoo7死〉 、 〈烏白講〉 、 〈 Tsiu1 tsiu1 tsiu1 〉是leh4講少年人心情e5苦悶，比--起-來，〈 Gong7人〉 、 〈叫我第一名〉 e5內容ka2-na2像leh4講浮浪kong3 e5心情，主要是對現實e5驚惶、躊躇。〈 OK1啦〉 ma7差不多是tsit4種題材，m7-koh4是用「搖滾」e5背景，歌詞ma7寫了khah4積極，m7驚失敗、向前行。但是tsit4種生活ai3拍拚、 ai3拚tsiah4 e7贏e5代表作，應該是屬ti7 Mayday1 2008年寫e5 〈出頭天〉 tsit4首歌，tsit4首歌koh4有hoo7企業提去做廣告e5配樂。其實，Mayday1 e5創作素材long2總講--起-來， ma7 kap4 tiann7-tiann7 e7-tang3聽--著e5華語流行歌差不多：用愛情做主題e5台語歌曲內底，〈心中無別人〉 、 〈好m7好〉是查埔beh4 kap4 kah4意e5查某講伊e5心情，〈 I1 LOVE1 YOU1 無望〉是leh4講分手e5思念，「Mai3來亂」是叫離開e5人m7-thang1來ko1-ko1纏。除了愛情以外，朋友也是一个重點； 〈 Pun3-so3車〉 、 〈真多謝〉 long2是leh4講友情真可貴，趣味--e5是，頭前hit4條是用一種ka7朋友khue1 e5口氣，講出無論啥物代誌，我long2 ti7 tsia1交陪，做你歹心情e5 pun3-so3車；後一條是濫華語kap4台語來演唱，先講『美麗的海洋裡有很多魚蝦』，tsiah4出現台語e5「真多謝m7管beh4創啥，你一直thin7--我。」另外，Mayday1 e5 〈借問眾神明〉 tiann7-tiann7 hoo7我想起江蕙e5 〈跋pue1 〉，只是Mayday1唱出少年人e5礙虐，ti7 leh4「搖滾」e5節奏當中唱出「命運kam2 long2有決定、愛人kam2有回頭時、海海人生佗位去」，kap4 〈跋pue1 〉用傳統e5配樂，比較khah4抒情e5方式唱出「問世間冷暖怎輪迴，事業前途應該走去佗」非常無仝款。但是歌詞內容long2是表現生活當中真濟代誌，真濟無確定e5心情。雖然，Mayday1 e5台語創作歌曲，long2集中ti7頭前三張專輯，這幾年來就khah4少有台語作品。Mayday1出道到tsit4-ma2十三冬--ah4，總共有發行八張專輯、兩張精選輯，iau2-koh4有真濟演唱會e5記錄。台語歌曲ti7 leh4 in1 e5創作內底，比例無算濟，但是對tsit4-ma2 e5少年朋友來講，suah4是ti7傳統風格e5台語歌手內面，有無仝款e5選擇。用台語創作e5音樂m7-bat4少--過，但是tiann7-tiann7 long2是小資本e5創作，或者是地下樂團。就算有出專輯，ma7無一定拍 e7入去主流e5音樂市場，親像嚴詠能e5「打狗亂歌團」、 iah8是『拷秋勤』 、 『閃靈』，koh4有張睿詮…等等，in1 e5創作無論是寫農村生活、 iah8是社會關懷、台灣歷史、 koh4有文化反省，long2是tsiok4重要e5提醒。但是一般人e5生活中，m7是kan1-tann1深刻e5批判，嚴肅e5物件總是e7 khah4少，大部分iau2是對生活e5感想，對愛情、友情e5體驗，tse1就是流行文化e5力量。Ui3 tsit4个角度轉來看，無論Mayday1 kam2有意識著台語教育e5重要性，in1 e5影響實在是bue7-tang3看輕。除了學生樂團表演 Mayday1 e5台語歌e5時，e7-tang3 hoo7家己e5朋友、同學認為tse1是「tsiok4 phann7」、「真gau5」e5表演， kap4朋友做伙去KTV唱歌e5時，ma7 e7-tang3點Mayday1 e5台語歌，而且bue7 hoo7同學感覺「真song5」、「老khok4-khok4」。無形中，學生、少年朋友願意學台語，tse1就是Mayday1一个真正bue7 bai2 e5貢獻--ah4。

（作者目今28歲，是陽明大學科技與社會研究所e5學生）

◎內文台語歌名趁《台文通訊BONG1報》e5用字，下跤是對照表。


台語歌名原作用字《台文通訊BONG1報》用字教育部建議用字台灣羅馬字拼音
腳踏車跤踏車跤踏車Kha1-tah8-tshia1
山頂黑狗兄山頂烏狗兄山頂烏狗兄Suann1-ting2 oo1-kau2-hiann1
尬車Ka3車較車Ka3-tshia1
志明與春嬌志明kap4春嬌志明佮春嬌Tsi3-bing5 kap4 Tshun1-kiau1
HOOSEEHoo7死予死Hoo7 si2
黑白講烏白講烏白講Oo1-peh8-kong2
啾啾啾Tsiu1 tsiu1 tsiutsiu1 tsiu1 tsiu1
憨人Gong7人戆人Gong7-lang5
好不好好m7好好毋好Ho2 m7-ho2
麥來亂Mai3來亂莫來亂Mai3 lai5 luan7
垃圾車Pun3-so3車糞埽車Pun3-so3-tshia1
金多蝦真多謝真多謝Tsin1 to1-sia7
博杯跋pue1跋桮Puah8-pue1
