台文通訊BONG1報: Tshit4-tho5 （一）
作者：藍春瑞

學生遠足用步lian2，伸跤出手踢過gian3
Giat8-siau5手賤直透變，搵黏thi1 sio1招掠蟬
番薯lam7蝦做伙煎，牽罟khioh4魚免半sian2
齣頭濟kah4逐工變，烏白亂舞sng2 be7 sian7

Tshit4-tho5就是講去外口sng2 e5代誌。

若mai3用著錢，比論講囡仔伴sio1招出去外口sng2水兼掠蝦仔、 peh4樹仔順sua3黏蟬、挽菝仔兼pu5番薯……，一寡出喙就隨有人贊聲beh4 tue3 lan2行，e7-tang3免做khang1-khue3 ma7免讀冊、寫宿題e5齣頭long2算在內，ti7 hit4个無快活e5囡仔時代，是tsiann5 su3常e5代誌。啊若tioh8-ai3 khing5 lan5-san1錢出來坐車、買涼水、食晝，親像講beh4去台北e5圓環頂、基隆e5廟口tshit4-tho……5，tse1，就「鳥鼠穿草鞋——跤khah4大身」--ah4。

道理是，逐口灶long2 san3 kah4鬼beh4掠--去，koh4 m7是凊凊彩彩就有te3趁食，正經tsiann5罕得摸著銀票仔e5人，beh4 that4-loh8有錢？啊若老爸老母有thang1 ui3外口pian2--二--sian2-仔-錢--tng2-來，講一句khah4歹聽--e5，生食to1無夠--ah4，thai3有thang1曝乾--leh4 ？ Koh4-khah4免講是提錢hoo7囡仔去tshit4-tho5 、食燒食冷！

散赤人，講是有一頓、無兩頓，iau2無聽過有人寒--死--過； m7-koh4，大、細漢囡仔e5衫仔褲，穿一二十冬ma7 long2 tsia1補--一-空、 hia1貼--一-塊，su3常細漢khioh4大漢e5衫仔teh4穿，買hoo7囡仔穿e5衫，見擺long2買上大領e5寸尺，大細漢輪落去khioh4來穿…… ；白米飯決定kah4番薯簽對半摻，有菜脯米、高麗菜乾thang1配就暢kah4 beh4死--去。啊若久久--a3 tsiah4 hau3一遍魚魚肉肉，是年節仔tsiah4看e7著e5料理，m7-koh4見ngeh4 ma7是一兩塊nia5，無thang1 hoo7你食kah4暢。

An2-ne1 lan2就知影，tshit4-tho5是一件tioh8-ai3 khai1所費拚去外埠頭e5大工事，是散赤人睏無飽teh4陷眠e5時，tsiah4夢e7著e5代誌。是講，若拄著老爸老母手頭khah4 ling7 e5流擺，一年若有一kai2 thang1去，就歡喜kah4規sian1人peh4起來tio5，到拍phu2光ma7 iau2睏be7 ka1-tsue7 ！

M7-koh4，hit4-tsun7 kan1-tann1有火車、客運thang1坐，去e5所在m7是海邊、溪kinn1，也m7是有山有水e5庄跤，顛倒基隆、台北e5風景區tsiah4是內山人上tsiap8到位、去tshit4-tho5 e5所在。內山人beh4出門e5前一暝，大人、囡仔long2歡喜kah4規暝睏be7落眠。按算e5車tsua7 iau2未到e5兩點鐘久進前，查某人就tshuan5胭脂、膨粉teh4妝thann7，換一軀上sui2 e5新衫來穿，m7 bat4試--過e5 kuan5-kiah8仔，ma7趁tsit4个流擺搬出來行--一-遍，看是m7是有hah8跤；另外，查埔人就ka7娶某hit4軀舊西裝giu2出來抿抿hoo7清氣，穿鞋tioh4襪，拭hoo7金sih4-sih4 koh4 e7照人e5影；大大細細m7管是老--e5 、少年，iah4是查埔、查某，long2是清氣、樸實e5穿插，細膩koh4好禮e5心tsiann5，有成beh4 tsiunn7京考kau3 e5秀才，信心飽足，用鏡照到有kah4意，tsiah4 hann7過戶ting7出門，一點鐘久前就到火車頭買票，peh4起lih4月台頂thing3候火車。

倚年時仔e5火車頭、月台頂、車廂內底，e1-e1-kheh4-kheh4 that4到tinn7-tinn7，tsiau5是穿kah4花niau1-niau1，揹kah4大細包行李beh4 tng2過年e5旅客。先mai3講車幫少少--a3無幾个人坐e7起e5對號快車是m7是tsat8-tsat8滿員，平快kap4逐站歇e5普通車，決定thiap8到親像teh4 sinn7人ke5，kheh4 be7入--去tsiah4吊ti7車門tong7-tong7幌e5人濟kah4 e7驚--人。我bat4看過二九暝tshuan5 tng2去過年e5人客，tsinn1 be7入去車廂e5內底，e7 ham3 kah4心肝掠橫徛起lih4火車母e5兩爿邊--a1，一爿一排差不多tsiann5十个人，駛火車e5機關手long2看現現ti7目睭前，ma7無出喙去擋。In1 tsia1-e5人，甘願khai1錢踮hia1搧冷風，iau2 m7 bat4聽講有人跋落來gia5火車輪--e5，m7-koh4，像我tsit4款囡仔phi2 teh4想--e5是……，過磅空暗bin5-bong1山貓，炭煙phong7-phong7-ing1，是beh4按怎喘khui3 ？ Kam2 be7一頭一面kann2-na2烏鬼仔番--leh4 ？

便有去基隆tshit4-tho5，落火車頭就隨看著港kinn1 e5「大船放尿」，規个人suah4 gang7-gang7，連家己喙瀾津--落-來ma7 iau2 m7知，正經是gong7 kah4飼be7大e5內山song5。Sua3--落-去e5齣頭，就是步lian2去「中正公園」看光景。若跤痠貧惰行，lak4袋仔有兩sian2仔錢teh4 ngiau1，就hiam3三輪車坐到信二路e5公園跤e5路喙，tsiah4沓沓仔peh4起崎；沿路賣四秀e5販仔，ui3山跤排到山頭，long2無lang3縫，m7是賣食--e5，就是囡仔e5 tshit4-tho5-mih8。想真逐項我long2有kah4意，kan1-tann1無錢thang1買nia5。腹肚iau1，就凊彩路邊e5 tshik8仔麵bong2食，定著是阿爸hoo7--我e5 teh4年錢提出來用。啊若lim1水就家己紮水罐，khah4無味nia5，免khai1著本，iau2 khah4 tit4 tiap8仔；囡仔人tsia1 tsong5 hia1趖，行行看看--leh4，一工liam1-mi1就煞--去--ah4。

啊若來台北e5齣頭，就有khah4濟無仝款e5所在thang1去行踏。像我tsit4款囡仔人上愛--e5是動物園kap4兒童樂園，tioh8-ai3去台北車頭e5第四月台，盤淡水線e5火車，坐到圓山仔站tsiah4 koh4行--一-站-仔。出來火車頭外口，就隨影著打馬膠路兩爿全是攤販，liang1-liang1-khiang1-khiang1啥mih4死人骨頭long2有teh4賣。

Iau2 e7記--得，有一年e5新正年頭，gun2二姊--a3，伊應該17歲nia5，ham7我計共五个long2無tsiunn7十歲e5猴死囡仔，同齊來動物園tshit4-tho5。12點外，到圓山仔落車，人na2 teh4月台行就na2鼻著火車頭外口炒米粉、蚵仔煎、滷肉飯、肉丸……tshing3--起-來e5芳味，即時喙瀾吞kah4 be7得煞，大腸、小腸告到ku1-ku1叫，五个人徛ti7路邊siong3規晡久，聽著二姊teh4 nauh4講：「食麵免配菜，khah4省錢……」

我順話尾講：「……ma7免koh4等！」

五个人隨倚去一間麵擔仔beh4食晝，有影是緊koh4快，一人食一碗tshik8仔麵就beh4準煞； khah4 e7知影算siau3 e5時tsun7，頭家講：「一碗15箍，long2總75……」

Tsit4聲害liu2-liu2--ah4，所有e5囡仔ham7 gun2二姐--a3總gang7--去，差一點仔無昏--倒nia5 ；自an2-ne1，規陣囡仔ham7頭家，徛ti7麵擔仔內底hue1 tsiok4久、 tsiok4久，hue1 be7煞，kan1-tann1無先問價siau3 tsiah4食麵，古意e5內山人suah4去hoo7無天良e5都市人搧大耳，即時頭hin5目暗，險險仔行be7出麵擔仔--去。

Tsenn3到路尾，知影無彩手--ah4，規陣lak4袋仔內e5銀票仔總khing5來付麵錢，想be7到人to1 teh4衰--ah4，beh4走e5 hit4-tang1-tsun7，tsit4箍頭家tshai7 ti7店口，目睭na2 kang3 na2 koh4講：「無錢koh4 beh4假大pan7 ！」害gun2規陣見笑kah4用tsong5--e5。


停跤落來路邊，眾人long2 ka7褲lak4仔e5 lan5-san1銀角仔總jim5出來算，三鬥四鬥，tsiah4賰坐--tng2-來e5車錢，就無人beh4 koh4去動物園--ah4，tue3手翻頭倒tng2來瑞芳。坐ti7車內，逐家面tshiunn1 long2 au3-tu7-tu7，規路鬱卒kah4無人滾sng2笑，心肝內kan1-tann1 teh4操煩：「Teh4年錢khai1了--ah4，tsit4个新正是beh4按怎過--leh4 ？」

（後期繼續)

生活e5藝術專欄，本文使用教育部推薦漢字kap4臺灣閩南語羅馬字拼音方案。
台文通訊BONG1報301期，2019年4月出刊。


歡迎捐款贊助李江却台語文教基金會（捐款thang1抵稅，匯款了後請通知02-23112199 ）
線上捐款(定期定額) https : / / ppt . cc / fF5bhx
線上捐款(單筆) https : / / ppt . cc / fcycox1
有固定的長期捐款， 讓更多的台語文相關計畫可以穩定的推行，感謝逐家。
郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會
李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。

◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。
作者：藍春瑞



學生遠足用步lian2，伸跤出手踢過gian3

Giat8-siau5手賤直透變，搵黏thi1 sio1招掠蟬

番薯lam7蝦做伙煎，牽罟khioh4魚免半sian2

齣頭濟kah4逐工變，烏白亂舞sng2 be7 sian7




Tshit4-tho5就是講去外口sng2 e5代誌。




若mai3用著錢，比論講囡仔伴sio1招出去外口sng2水兼掠蝦仔、 peh4樹仔順sua3黏蟬、挽菝仔兼pu5番薯……，一寡出喙就隨有人贊聲beh4 tue3 lan2行，e7-tang3免做khang1-khue3 ma7免讀冊、寫宿題e5齣頭long2算在內，ti7 hit4个無快活e5囡仔時代，是tsiann5 su3常e5代誌。啊若tioh8-ai3 khing5 lan5-san1錢出來坐車、買涼水、食晝，親像講beh4去台北e5圓環頂、基隆e5廟口tshit4-tho……5，tse1，就「鳥鼠穿草鞋——跤khah4大身」--ah4。



道理是，逐口灶long2 san3 kah4鬼beh4掠--去，koh4 m7是凊凊彩彩就有te3趁食，正經tsiann5罕得摸著銀票仔e5人，beh4 that4-loh8有錢？啊若老爸老母有thang1 ui3外口pian2--二--sian2-仔-錢--tng2-來，講一句khah4歹聽--e5，生食to1無夠--ah4，thai3有thang1曝乾--leh4 ？ Koh4-khah4免講是提錢hoo7囡仔去tshit4-tho5 、食燒食冷！



散赤人，講是有一頓、無兩頓，iau2無聽過有人寒--死--過； m7-koh4，大、細漢囡仔e5衫仔褲，穿一二十冬ma7 long2 tsia1補--一-空、 hia1貼--一-塊，su3常細漢khioh4大漢e5衫仔teh4穿，買hoo7囡仔穿e5衫，見擺long2買上大領e5寸尺，大細漢輪落去khioh4來穿…… ；白米飯決定kah4番薯簽對半摻，有菜脯米、高麗菜乾thang1配就暢kah4 beh4死--去。啊若久久--a3 tsiah4 hau3一遍魚魚肉肉，是年節仔tsiah4看e7著e5料理，m7-koh4見ngeh4 ma7是一兩塊nia5，無thang1 hoo7你食kah4暢。



An2-ne1 lan2就知影，tshit4-tho5是一件tioh8-ai3 khai1所費拚去外埠頭e5大工事，是散赤人睏無飽teh4陷眠e5時，tsiah4夢e7著e5代誌。是講，若拄著老爸老母手頭khah4 ling7 e5流擺，一年若有一kai2 thang1去，就歡喜kah4規sian1人peh4起來tio5，到拍phu2光ma7 iau2睏be7 ka1-tsue7 ！



M7-koh4，hit4-tsun7 kan1-tann1有火車、客運thang1坐，去e5所在m7是海邊、溪kinn1，也m7是有山有水e5庄跤，顛倒基隆、台北e5風景區tsiah4是內山人上tsiap8到位、去tshit4-tho5 e5所在。內山人beh4出門e5前一暝，大人、囡仔long2歡喜kah4規暝睏be7落眠。按算e5車tsua7 iau2未到e5兩點鐘久進前，查某人就tshuan5胭脂、膨粉teh4妝thann7，換一軀上sui2 e5新衫來穿，m7 bat4試--過e5 kuan5-kiah8仔，ma7趁tsit4个流擺搬出來行--一-遍，看是m7是有hah8跤；另外，查埔人就ka7娶某hit4軀舊西裝giu2出來抿抿hoo7清氣，穿鞋tioh4襪，拭hoo7金sih4-sih4 koh4 e7照人e5影；大大細細m7管是老--e5 、少年，iah4是查埔、查某，long2是清氣、樸實e5穿插，細膩koh4好禮e5心tsiann5，有成beh4 tsiunn7京考kau3 e5秀才，信心飽足，用鏡照到有kah4意，tsiah4 hann7過戶ting7出門，一點鐘久前就到火車頭買票，peh4起lih4月台頂thing3候火車。



倚年時仔e5火車頭、月台頂、車廂內底，e1-e1-kheh4-kheh4 that4到tinn7-tinn7，tsiau5是穿kah4花niau1-niau1，揹kah4大細包行李beh4 tng2過年e5旅客。先mai3講車幫少少--a3無幾个人坐e7起e5對號快車是m7是tsat8-tsat8滿員，平快kap4逐站歇e5普通車，決定thiap8到親像teh4 sinn7人ke5，kheh4 be7入--去tsiah4吊ti7車門tong7-tong7幌e5人濟kah4 e7驚--人。我bat4看過二九暝tshuan5 tng2去過年e5人客，tsinn1 be7入去車廂e5內底，e7 ham3 kah4心肝掠橫徛起lih4火車母e5兩爿邊--a1，一爿一排差不多tsiann5十个人，駛火車e5機關手long2看現現ti7目睭前，ma7無出喙去擋。In1 tsia1-e5人，甘願khai1錢踮hia1搧冷風，iau2 m7 bat4聽講有人跋落來gia5火車輪--e5，m7-koh4，像我tsit4款囡仔phi2 teh4想--e5是……，過磅空暗bin5-bong1山貓，炭煙phong7-phong7-ing1，是beh4按怎喘khui3 ？ Kam2 be7一頭一面kann2-na2烏鬼仔番--leh4 ？



便有去基隆tshit4-tho5，落火車頭就隨看著港kinn1 e5「大船放尿」，規个人suah4 gang7-gang7，連家己喙瀾津--落-來ma7 iau2 m7知，正經是gong7 kah4飼be7大e5內山song5。Sua3--落-去e5齣頭，就是步lian2去「中正公園」看光景。若跤痠貧惰行，lak4袋仔有兩sian2仔錢teh4 ngiau1，就hiam3三輪車坐到信二路e5公園跤e5路喙，tsiah4沓沓仔peh4起崎；沿路賣四秀e5販仔，ui3山跤排到山頭，long2無lang3縫，m7是賣食--e5，就是囡仔e5 tshit4-tho5-mih8。想真逐項我long2有kah4意，kan1-tann1無錢thang1買nia5。腹肚iau1，就凊彩路邊e5 tshik8仔麵bong2食，定著是阿爸hoo7--我e5 teh4年錢提出來用。啊若lim1水就家己紮水罐，khah4無味nia5，免khai1著本，iau2 khah4 tit4 tiap8仔；囡仔人tsia1 tsong5 hia1趖，行行看看--leh4，一工liam1-mi1就煞--去--ah4。



啊若來台北e5齣頭，就有khah4濟無仝款e5所在thang1去行踏。像我tsit4款囡仔人上愛--e5是動物園kap4兒童樂園，tioh8-ai3去台北車頭e5第四月台，盤淡水線e5火車，坐到圓山仔站tsiah4 koh4行--一-站-仔。出來火車頭外口，就隨影著打馬膠路兩爿全是攤販，liang1-liang1-khiang1-khiang1啥mih4死人骨頭long2有teh4賣。



Iau2 e7記--得，有一年e5新正年頭，gun2二姊--a3，伊應該17歲nia5，ham7我計共五个long2無tsiunn7十歲e5猴死囡仔，同齊來動物園tshit4-tho5。12點外，到圓山仔落車，人na2 teh4月台行就na2鼻著火車頭外口炒米粉、蚵仔煎、滷肉飯、肉丸……tshing3--起-來e5芳味，即時喙瀾吞kah4 be7得煞，大腸、小腸告到ku1-ku1叫，五个人徛ti7路邊siong3規晡久，聽著二姊teh4 nauh4講：「食麵免配菜，khah4省錢……」



我順話尾講：「……ma7免koh4等！」



五个人隨倚去一間麵擔仔beh4食晝，有影是緊koh4快，一人食一碗tshik8仔麵就beh4準煞； khah4 e7知影算siau3 e5時tsun7，頭家講：「一碗15箍，long2總75……」



Tsit4聲害liu2-liu2--ah4，所有e5囡仔ham7 gun2二姐--a3總gang7--去，差一點仔無昏--倒nia5 ；自an2-ne1，規陣囡仔ham7頭家，徛ti7麵擔仔內底hue1 tsiok4久、 tsiok4久，hue1 be7煞，kan1-tann1無先問價siau3 tsiah4食麵，古意e5內山人suah4去hoo7無天良e5都市人搧大耳，即時頭hin5目暗，險險仔行be7出麵擔仔--去。



Tsenn3到路尾，知影無彩手--ah4，規陣lak4袋仔內e5銀票仔總khing5來付麵錢，想be7到人to1 teh4衰--ah4，beh4走e5 hit4-tang1-tsun7，tsit4箍頭家tshai7 ti7店口，目睭na2 kang3 na2 koh4講：「無錢koh4 beh4假大pan7 ！」害gun2規陣見笑kah4用tsong5--e5。





停跤落來路邊，眾人long2 ka7褲lak4仔e5 lan5-san1銀角仔總jim5出來算，三鬥四鬥，tsiah4賰坐--tng2-來e5車錢，就無人beh4 koh4去動物園--ah4，tue3手翻頭倒tng2來瑞芳。坐ti7車內，逐家面tshiunn1 long2 au3-tu7-tu7，規路鬱卒kah4無人滾sng2笑，心肝內kan1-tann1 teh4操煩：「Teh4年錢khai1了--ah4，tsit4个新正是beh4按怎過--leh4 ？」



（後期繼續)



生活e5藝術專欄，本文使用教育部推薦漢字kap4臺灣閩南語羅馬字拼音方案。


台文通訊BONG1報301期，2019年4月出刊。








歡迎捐款贊助李江却台語文教基金會（捐款thang1抵稅，匯款了後請通知02-23112199 ）



線上捐款(定期定額) https : / / ppt . cc / fF5bhx



線上捐款(單筆) https : / / ppt . cc / fcycox1



有固定的長期捐款， 讓更多的台語文相關計畫可以穩定的推行，感謝逐家。



郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會





李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。







◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。
