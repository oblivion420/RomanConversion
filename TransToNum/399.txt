台文通訊BONG1報:  淡水風景王昭華 Kap4朋友約食飯，ng3伊借DVD 、借冊。大路邊e5巷仔口，三角窗e5餐廳拜一無開，亭仔跤暗so5-so5，對面另外一間西餐廳光hiann2-hiann2，iah4無，就來去hit4間！ ─ ─落崎e5打馬膠路，車一台比一台tsong5 khah4雄，擋仔lap4心酸--e5，無啥效⋯⋯逐擺ti7 tsit4 tsua7街leh4路邊趖，long2有「 beh4死suah4無khah4快」 e5覺悟，免考照e5行路人，步輪m7是就免技術，若無才調行一條直線，跤步一下lioh8歪tshuah4，後壁面e5車，特別是規隻衝落崎e5公車，be7輸就e7 ui3耳空後搧--過-來，一粒頭殼削半爿--去。朋友iau2未到，踮三角窗e5亭仔跤相等。Tsiah4歇睏一工無做生理，店口塗跤看著na2幾若日無piann3掃，紙、罐仔、塑膠袋仔，雄雄hit4下，非常ng3望e7-sai2徛ti7一條夭壽清氣e5街仔路邊，suah4正經想be7起--來，頂一擺，bat4 ti7佗享受過hit4款「夭壽」。Tsiann5想beh4改變家己一向e5習慣性：看有thang1養成khah4好過日e5習慣--無，凡事「 khioh4紅點」，m7-thang1去到佗看著啥，long2 leh4 ka7人「 khioh4烏點」 ─ ─卻是，難啊，ti7清幽美景e5古蹟園區散步，忽然間，牆仔頂m7是一隻貓leh4 kap4你相對看，是一罐m7知lim1有完lim1無完e5飲料罐仔tshai7 ti7 hia1，現現leh4等你看e7得過看be7得過。Tse1 iau2好，sua3手ka7收--落-來就好。若是去到沙崙海墘，he1規大phian3沙埔有--e5無--e5 pun3-so3，一世人看khioh4 e7了--be7，「恆河沙數」 e5 pun3-so3啊，唱「耶和華祝福滿滿，親像海邊塗沙⋯⋯ 」 e5時，he1塗沙內底long2有碎玻璃片。就座，菜單送--來，服務生先做伊無閒別桌。朋友講我拄tsiah4 kha3電話hoo7--伊e5時，伊人tng1 ti7-leh4 in1社區e5法會現場，tsit4-tsun7頭殼iau2 lioh8仔e7眩─ ─頂禮拜，一个淡江e5學生囡仔ui3七樓跳--落-來，今仔日做頭七。朋友點素e5炒飯，料tsiann5 phong1-phai3，khe1-jia1-puh4炒e5飯紅紅，看著真好食款；我平常時家己煮khah4無tam1臊，出來外口就是愛食好料--e5，點一份仔『藍帶豬排』換口味，並無因為tsit4个消息食be7落--去。「我真正long2無同情心⋯⋯雖然人無需要我同情⋯⋯huh4 ！ 」吐一下大khui3，「我khah4同情hoo7錢逼kah4走無路自殺e5人。」感情，有啥mih4 be7得過--e5 ？一个囡仔beh4有thang1讀到大學，爸母自細漢liap8屎liap8尿做牛做馬費心tshiann5持，竟然huah4死就死，想beh4死就死─ ─我知影我e5想法tsiok4粗魯--e5，全無帶念個人e5自由意志，m7-koh4，也無啥mih4 be7徹假徹e5哲學思考就是。「無請道教e5 sai1公，驚動作siunn1大，hoo7社區e5人感覺無好；請農禪寺e5師父來主持，正扮、正信e5佛教，無大細聲giang1-giang1-giang1 e5儀式，ma7無燒金。朋友信密宗，家己ka7燒一寡有畫金剛杵e5紙，聽講化tsit4種錢，koh4-khah4惡、 khah4歹e5鬼ma7 m7敢搶，往生者本人一定收e7著。」 「喂！另日tioh8到我，你ma7 ai3燒tsit4種--e5喔！在生散kah4鬼m7掠，做鬼就ai3 khah4好額。」 「無問題！我一定攑規箱燒hoo7--你⋯⋯ 」實在一點仔to1無好笑e5 sng2笑。「是ti7恁倚內底中庭hit4爿跳--落-去-e5，iah4是ng3大路tsit4爿？ 」 「大路tsit4爿─ ─ 」 Tsit4十外年來，淡水鎮內往外環線登輝大道hit4向，大樓一棟一棟liong3 kuan5--起-來，逐棟有夠濟層，逐層有夠濟个窗仔門，日頭beh4落海e5時，逐戶long2 khong7金包銀，sui2-tang1-tang1，暗時徛遠遠ka7算電火toh8幾pha1，大概仔就掠e7出「空屋率」。朋友e5厝已經買幾若冬--ah4，我tsiah4去過無幾擺，三房一廳，大學附近e5大樓，一个社區m7知幾百戶，套房、兩房、三四房long2有，有e5是徛家，有e5租學生。大樓e5生活型態，全台灣應該long2差不多，淡水e5大樓kap4人無仝，是無仝ti7看--出-去hit4个view1，hit4个fu1。In1 ti7大路uat4小路入--去、算khah4 iap4-thiap4 e5內底面，e1-hng1時khah4暗、 khah4肅靜，對面是低--落-去e5野地，規大窟草埔連到新市鎮預定地hit4爿--去，樓仔是iau2未起，m7-koh4，應該早慢e5代誌。客廳窗仔邊看--出-去，無偌遠e5登輝大道，就像對面hit4條崙e5低腰褲帶，暗時，車燈閃sih4，日--時，公路khah4 kuan5--起-去拄好一區墓埔，逐塊墓牌long2仝向，na2面仔long2 uat4 tui3 tsit4爿來，kap4咱活--leh4 e5人相對看。M7知tsit4个社區，有因為tsit4个原因厝價踏khah4低--無。像gun2附近，規條街唯一e5空地、拖到tsit4-tsun7 tsiah4 beh4起e5建案，就是kap4馬偕墓園相對看hit4塊。開門kap4墓埔對對對，民間一般人long2 kai3無愛，無定長老教會會友e7 ting3意tse1 「最後e5徛家」。E7記eh4第一擺參觀朋友新居，幾个知己慶祝伊流浪到淡水tsiah4濟年，總算有一个家己e5厝殼、一个「歸宿」。Hit4工，我徛窗仔邊、倚露台看風景，發現hit4 phian3公墓。「哇！ Hit4 phian3墓埔tsiok4好看--e5 ！ 」 Long2是舊墓，大概是逐工long2看e7著觀音山kap4滬尾街e5囝孫，koh4逐工long2有thang1染一擺淡水暮色，薄薄一層染過幾若千擺甚至萬擺以後，墓埔一點仔to1無恐怖e5感覺，葬ti7 hia1 e5祖先，就像坐ti7 「環型劇場」 e5觀眾席，逐工看淡水leh4搬戲——雖然登輝大道e5車河ti7跤底日也流、暝也流，若活人一定擋be7-tiau5。「 Kai3少人感覺墓埔好看⋯⋯ 」我e7記--得，朋友是an2-ne1應； Ma7 tsiah4去想著講，人入厝咱來hong5 .請，suah4 leh4呵咾人兜看--出-去e5墓埔，tse1有影tsiok4白目！朋友有leh4修e5人，無禁無忌，m7-thang1見怪就是。跳樓e5少年囡仔，就按tsit4幕風景ka7跳--落-去-ah4 ─ ─聽講，伊自細漢爸母就過身，阿姑tshiann5大--e5，來淡水讀冊，愛著一个大伊十七歲、有家庭e5婦jin5人，in1是ti7教會熟sai7 e5基督徒。我食『藍帶豬排』，koh4附一杯咖啡。真正是無同情心，人ma7無需要我e5同情。M7-ku1，漸漸家己也明白，無同情心e5根底，是因為iau2需要一ting5厚殼、 ting7殼，ti7性命e5核心，iau2有be7堪--得e5燒、 be7堪--得e5軟，be7堪得摸--一-下、動--一-下、小khap8--一-下e5神經線。大學e5少年家，巧--e5 、 gian3--e5 、愛虛hua1--e5 、 pi3-su3--e5 、 e7-hiau2想--e5 be7-hiau2想--e5，總--是青春。Phann7妹仔、 jiok4七仔、愛著查某囡仔，失戀，哭哭--e3，明仔載iah4是明年，又koh4是一尾活龍─ ─ Kho3傷、 tshe3傷、 long3傷、鬱傷，應該long2有擋頭，拄伊e7過啊！但是tsit4个少年仔，伊leh4揣--e5，可能m7是tsia1--e5。揣老母？揣老爸？揣上帝？走揣一份失落e5親、永遠e5愛？ ⋯⋯我無法度體會伊e5痛苦，m7-koh4，知影he1一定真痛苦。Ti7別人e5痛苦頂面搓鹽，m7是beh4豉起來做記念，是beh4看有thang1 tsuh4一寡錢水出--來-無，時機bai2-bai2，ke1減kha3 、 ke1減khing5 ：某某時報地方記者ng3社區管理委員會明示，若無補貼幾khoo1銀仔，拍算新聞內底beh4將社區e5名報--出-來。到底iau2是活人khah4贏啊！ ─ ─在陰間地府，厲鬼就iau2-koh4有m7敢提e5錢，咱人間陽世tsiah4無tsit4套規矩。七樓，真正就an2-ne1跳--落-去，佗一條詩歌、佗一段《聖經》節e7-sai2安慰tsit4位少年？ ⋯⋯ Tsit4七工，經過一个大風颱，樹仔倒幾若欉--去，菜價起kah4貴蔘蔘，作穡人beh4哭無目屎。淡水開始涼冷--ah4，tsit4-tsun7，lioh8仔leh4 sap4雨綿仔。少年--e5，願你安歇ti7爸上帝e5慈愛恩典。（ 2007 / 10 / 8-9淡水； 2012 / 7 / 27屏東）