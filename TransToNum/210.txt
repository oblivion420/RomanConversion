台文通訊BONG1報: 石虎
2018年9--月（第294期）
▍石虎
作者：易俊宏   Iah8 Tsun3-Hong5今年e5中秋ti7 9月底，差不多ma7是九降風beh4開始吹e5時tsun7。Tse1風leh4吹，m7知逐家e7想著啥mih8 ？ 「台灣動物記事」tsit4个專欄ma7寫beh4半冬--ah4，進前bat4講過信仰文化--e5，是tui3「3--月痟媽祖」來介紹媽祖魚／白海豬； tsit4-ma2 lan2 ma7 tue3 tsit4-tsun7風，hoo7逐家臆一个民俗信仰kap4台灣動物，tse1 ma7是今仔日e5主題oo9 ！ 「シーサー」是日本Oo1-khi2-na2-uah4 hia1 e5人，慣勢ti7厝頂iah4是khah4 kuan5 e5所在，用來辟邪e5神像。Tsit4尊神e5形，像獅仝款。有專家講，tse1獅e5模樣，是按廟口e5石獅來--e5。 Tsit4種信仰文化，ti7-leh4九降風區（中國閩南ham7粵東、台灣、琉球） long2 e7看--著。Ti7台灣，府城安平、金門，long2變做tsiann5有名e5信仰，是專門用來鎮風辟邪--e5，號做「風獅爺」、「石獅公」。特別ti7金門，因為地形kap4所在e5關係，tui3東北吹--來e5季風e7-tang1吹七、八月日，金門縣是台灣tsit4-ma2有上濟風獅爺e5所在。 若是講著獅，獅kap4貓是仝科e5動物。貓科動物內底，iau2有豹、虎等等，in1 long2有一个特色，就是long2食肉。Ti7台灣e5自然環境當中，其實ma7有一寡貓科特有種e5動物，像雲豹就已經無--去--ah4，目前iau2有一種唯一koh4存在e5野生貓科原生特有種動物，逐家kam2知影是啥mih8 ？ 石虎（ tsioh8-hoo2 ），ma7有人叫伊「山貓」，政府單位tui3 2011年開始研究，2013年頭一擺用人工飼e5方式繁殖成功，但是ti7野外，賰無到500隻--ah4。In1主要活動e5所在，是海拔八百公尺以內e5淺山，kap4 lan2人類e5活動空間有tsiann5濟衝突。石虎主要e5死因，是出車厄─ ─ guan2講是「路殺」（ Ruadkill1 ） ─ ─ lan2人類駛車無細膩去挵著動物，挵--著了後，無人e7去派出所報案iah4是主動送動物去看醫生，tse1就e7造成真濟動物死亡。 對石虎來講，m7-na7是「路殺」e5威脅，iau2-koh4有食肉是in1 e5天性，ti7食物系統中，食肉e5動物是「高級消費者」。若是食物系統中e5「生產者」，就e7-tang3家己ka7其他e5 mih8件轉做能量，像一般e5植物an2-ne1。若食草--e5，是「初級消費者」；若食肉--e5，就是「高級消費者」。一个生態系統若是受著破壞，通常「高級消費者」上緊受著影響。 一般來講，石虎e5活動時間是早起kap4暗時，in1 e5動作真me2-liah8 koh4細膩，主要是掠鳥仔、兔仔、鳥鼠、蛇……來食。Tsia1-e5體形khah4細e5動物，tiann7-tiann7 ma7是e7去食農作物e5動物，若是因為食著農藥死--去，石虎ma7 e7因為食著tsit4款動物tue3 leh4中毒。為著保護野生動物，lan2 ti7生活當中ma7 e7-tang3做伙支持「環境友善」e5農作物。民眾e5消費習慣kap4生產者有真大e5牽連，若是lan2買mih8件，kan1-na1想著愈俗愈好，有可能就e7去破壞石虎e5生存條件。想著tsia1-e5台灣原生特有種動物，後擺lan2買mih8件進前，改變一點仔消費行為，就e7-tang3為台灣其他e5生物ke1盡一份力oo9 ！ （作者是台灣綠黨新竹市北區候選人）
