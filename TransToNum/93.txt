台文通訊BONG1報: 看我演布袋戲（有聲♪ ） ◎陳智豐手攑元帥令，掌領百萬兵誰人逆我（ ngoo2 ）令，定斬不留情來來來，看看看，先來先看，慢來減看一半。來看陳某某演布袋戲，看e7著khah4贏九斗換一石，看be7著心肝頭e7起gai7-gioh8 ！ 「貧e5道！虎lan7世祖，蹛ti7 tsit4个八卦山頂，教有三位e5虎lan7徒弟，專門ti7-leh4製造hit4个虎lan7仙丹」 ！ 「現在社會上有一寡生毛帶角--e5 ti7-leh4作亂，貧e5道！虎lan7世祖iau2未開殺戒，若hoo7我開殺戒--者，我就叫我三位e5虎lan7徒弟，利用我tsit4个虎lan7仙丹ka7 in1拍拍--死」。 Ti7公元1950年代，guan2庄跤thenn1布袋戲尪仔tsiann5時行，自細漢guan2就真愛看布袋戲，逐年若到廟會、神明生、三界公e5生日…… . .，庄跤所在long2 e7 tshiann3布袋戲團來做平安戲，另外koh4辦桌請人客，鬧熱滾滾。庄跤人真有人情味，主人家tsiann5好客，鬧熱e5時，koh4 tioh8 ka7一寡親tsiann5朋友請來鬥陣食tshenn1-tshau1，kang2天說皇帝。Guan2規陣囡仔就相招去戲棚跤看戲，戲棚跤tsiann5鬧熱，有賣雜細仔、 teh4撚骰仔（ lian2 tau5-a2 ） 、搖三粒仔，看戲e5人ma7 tsiann5濟。有人講做戲仔是「豬食狗睏毛蟹行」，ti7民國四、五十年代e5時，真正是an2-ne1，拄著神明生，戲tshiann3好勢了後，戲班tioh8-ai3先來搭戲棚，戲做suah4 tsiah4 koh4 ka7戲棚拆--轉-去，iah4若拄著有人謝神加tshiann3--幾-工-仔，做戲仔就踮後場hia1凊彩食、凊彩睏，等戲做煞，tsiah4 koh4 ka7戲棚拆--轉-去，半暝仔暗眠摸koh4無路燈，親像毛蟹teh4行路，真辛苦koh4 tsiann5歹趁食。 做布袋戲愛編故事，ka7原來無hiah4-ni7精彩e5代誌誇口演出，hoo7看戲e5人感覺趣味koh4 e7接受。有一句話講「一口說出千古書，十指舞動百萬兵。千里路途三五步，百萬軍兵六七人」。親像兩軍作戰，明明就tsiah4幾仙仔布袋戲尪仔leh4 lang7 nia7-nia7，伊suah4講有百萬軍e5兵馬leh4決鬥，明明to1刣無三隻貓仔，伊suah4講刣死幾若十萬兵。台北到高雄ai3行規禮拜，伊suah4三五步就ka7解決--ah4。演戲--e5講kah4喙角全波，聽眾感覺趣味，看e5人koh4感覺心適，tse1正是搬演布袋戲上成功e5所在。 黃俊雄e5名言： 「人有衝天之志，無運不能自通，馬有千里之行，無人不能自往，閹雞翼大飛不如鳥，蜈蚣百足行不如蛇，時也，運也，命也，非我之所能也」。公元1970年代，黃俊雄布袋戲「雲州大儒俠」造成轟動，演出583集，收視率達到百分之九十七e5歷史記錄，一直到1973年布袋戲因為「影響農工作息」 e5理由，hoo7政府停止播出，可見講布袋戲有偌大e5影響力。布袋戲kap4歌仔戲long2是lan2 e5文化，tsing7古早到tann1，long2是台灣民間上tsiap8看--著e5野台戲，尾--a3 koh4發展到電視台、電影leh4播出，伊純粹用台灣話e5口白發音，用華語講就bue7順序。Tse1布袋戲是lan2 e5母語上kai3 sui2-khui3 e5所在，對lan2 e5鄉土教育、對lan2台語e5留傳long2有真正面e5意義。