台文通訊BONG1報: 核電五段
何信翰

一：勇敢e5台灣人

Be7--lah4，若正經hiah4危險，怎樣tsiah4-ni7濟人leh4用？
Be7--lah4，he1是美國、蘇聯kap4日本，
台灣e5科技比in1 long1 khah4先進，
台灣人拜拜捐廟ma7比阿tok4仔khah4虔誠，
Be7像in1仝款出代誌--lah4


二：高貴e5台灣人

核廢料就囥ti7蘭嶼、運去北韓，
橫直已經hoo7 in1補償金，
咱有siok8 e5電thang1用khah4重要
Tsia1-e5番仔、落伍國家e5人，
死就準煞，
免管in1 e5死活--lah4 ！

三：勤儉e5台灣人

既然已經khai1 hiah4濟錢--ah4，
無起hoo7好無彩！
聽講若是停建，
電價e7起，
股票e7 lak4兩千點，
我看，也是tioh8 hoo7起！

啥mih8 ？台灣厚地動，
可能e7危險？
啥mih8 ？核四廠e5施工無斟酌，
可能e7出代誌？
啥mih8 ？萬一輻射外洩，
雙北long2變做死城？
啥mih8 ？核能電廠e5用地，
幾百年內long2 be7-tang3 koh4使用？
核廢料e5處理也是大問題？

無差--lah4，我看也是tioh8 hoo7起！
橫直，咱台灣人愛錢無愛命，
看眼前e5小利，無看未來e5大代價
早就m7是一、兩日e5代誌……

四：安份守己e5台灣人

有理有理，咱tioh8保護家己e5囝孫！
有理有理，咱tioh8疼惜台灣tsit4塊土地！
啥mih8 ？反核e5貼紙beh4 hoo7我貼？
反核e5標語beh4 hoo7我提轉去分？
無--lah4 ！我是有支持，
M7-koh4，guan2 e5學校、 guan2 e5公司、 guan2 e5厝--裡，
Long2無希望我講政治……。

五：幸福e5台灣人

台電有in1 e5專業，
政府beh4 an2-ni1做一定也有伊e5道理，
咱m7-thang1為反對來反對。
只要乖乖聽政府e5話，
在伊舞、在伊pinn3，
啥mih8 long2免想，啥mih8 long2免驚
咱一定e7-tang3做一个
 幸福e5台灣人
