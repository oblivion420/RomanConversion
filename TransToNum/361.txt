台文通訊BONG1報: 烏面la7-pue1 （ 『黑面琵鷺』 ）
▍烏面la7-pue1 （ 『黑面琵鷺』 ）
作者：易俊宏 Iah8 Tsun3-Hong95月份e5專欄寫著「石虎」，是因為開始有九降風--ah4。Tue3 tse1九降風，真濟渡鳥ma7飛來台灣--ah4 ！若講著渡鳥，就是有tsiann5大e5活動範圍，大到不只是ti7-teh4某一个國家nia7-nia7。Tsit4個月beh4 kap4逐家介紹--e5，是烏面la7-pue1，台灣是in1上大過冬e5所在，大致上有六成e5烏面la7-pue1 long2是來台灣過冬。Tse1 ma7是為啥mih8 lan2 beh4成立「台江國家公園」，因為ti7-teh4「曾文溪」溪口hia1，就是一个生態保育e5重要所在。 烏面la7-pue1，in1生活long2是一群一群鬥陣做伙--e5，生活主要是ti7溪口、湳仔、水紋墘附近。In1主要ti7-teh4韓國、中國東北hia1生thng5湠種，踮秋天e5時tsun7來台灣過冬，春天e5時tsun7 tng2--去。In1 koh4號做「飯匙鵝」。In1 e5喙親像飯匙仝款，食mih8件是用「過淘」e5方式，ti7-teh4水面下底la7來la7去，小魚小蝦iah4是小蟹仔，就an2-ne1 hoo7伊食--去--ah4。若講著tse1「pue1」，是講mih8件一片一片扁扁e5款勢，若是lan2拍球ai3用「球pue1 （ 『球拍』 ）」、 lan2拜拜ai3用「跋pue1 （ 『擲爻』 ）」來請神明指示； ti7 tsia1是講in1喙e5款勢。 1988年e5時，有國際保育組織注意著「烏面la7-pue1」就beh4滅絕--ah4，當初有香港來e5團體做調查，講全世界kan1-ta1賰300隻左右。全世界kan1-ta1有六種la7-pue1，烏面la7-pue1是數量上少e5一種；影響著in1生活e5原因，主要是歇睏e5所在hoo7 lan2人類破壞--去--ah4。經過二十年左右e5努力，2009年，成立「台江國家公園」e5時，ti7曾文溪溪口已經調查著2 , 000外隻--ah4 ；頂年e5調查數字，已經beh4到4 , 000隻左右--ah4。 雖然數字有愈來愈濟，但是ti7-teh4聯合國e5分類內底，猶原是上危險e5等級，ti7-teh4中國、日本、韓國kap4 lan2台灣，ma7是重點保護e5動物。雖然烏面la7-pue1 m7知影lan2人類e5國家分界，但是in1 e5保護，需要lan2各國通力合作，tsiah4 e7-tang3 hoo7 lan2 e5囝兒ma7 e7-tang3看著tsiah4-ni7古錐e5渡鳥。目前是11--月，若有興趣e5朋友，e7-tang3揣有閒e5時tsun7，趕緊去台南附近欣賞tsia1-e5過冬鳥，m7-na7有烏面la7-pue1，koh4有lo3跤仔（ 『高蹺鴴』 ） 、水避仔（ 『小鷿鷈』 ） 、黃頭白翎鷥（ 『黃頭鷺』 ） 、暗光鳥（ 『夜鷺』 ） 、苦雞母（ 『白腹秧雞』 ） 、湯匙仔鴨（ 『琵嘴鴨』 ） 、田雞仔（ 『紅冠水雞』 ） 、白目眉仔（ 『白眉鴨』 ） ……真濟古錐e5渡鳥，long2有機會e7看--著。 每年若到秋冬時節，真濟愛看鳥仔e5觀光客，long2 e7到lan2台灣，來欣賞包括烏面la7-pue1在內e5各式各樣e5渡鳥。保護環境，iau2 e7-sai2發展經濟，tse1就是「永續發展」。若是開發工廠、汙染著溪水kap4空氣，雖然短時間有可能e7 hoo7一寡人趁著錢，但是錢趁了後，beh4 hoo7 lan2囝孫有按怎樣e5環境來大漢，tse1是lan2 tsit4代e5責任。
