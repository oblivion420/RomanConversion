台文通訊BONG1報: 失去聲音e5人
陳金花

Ing1暗去倒pun3-so3 e5時，kap4平常時相siang5 teh4等pun3-so3車來，hit4个時間，我看著有真濟人ka7準備回收e5 mih8件，lok4 ti7一跤大跤袋仔內，hit4跤白色e5袋仔已經ko7 kah4烏tsiauh8-tsiauh8--ah4，hong5吊ti7路邊tshai7交通標誌e5篙仔 。

我kap4厝邊阿綸已經真久無看--e5，拄好趁tan3 pun3-so3 soh4有thang1見面，pun3-so3車走了後，guan2 koh4 leh4開講e5時，有一个中年人騎一台破破 e5 oo1-too2-bai2 ，雄雄狂狂來到地，用真扭掠e5動作ka7囥ti7路邊e5回收mih8 khioh4-khioh4--leh4 lok4入hit4跤白色e5大跤袋仔內。阿綸ma7 beh4 ka7 in1兜e5回收mih8 hoo7 hit4个人，我看in1二个人比手劃刀m7知leh4講啥？好親像是講玻璃物伊無愛，m1-koh4 e7替阿綸提去tan3 ；原來伊是一个e2-kau2仔，聽阿綸講伊無法度食頭路，kan1-na1靠khioh4回收mih8飼一个老母過生活。


看著tsit4幕，我e5心有兩樣情，一个是感心伊有孝，一个是感概伊可憐；一个失去聲音e5人，ti7 M1 型社會e5趨勢--裡，用上卑微方法度日子，伊無正式e5頭路，伊是社會e5弱勢者，伊繼續恬恬be7出聲。雖然上天hoo7伊「無法度出聲」，kam2講ti7當今人民是主人e5社會，伊也無代言者？天無助，人無路，tsit4个失去聲音e5人，suah4是認份koh4勤快，khioh4每一个人基本e5同情心，hoo7伊得著淡薄仔生路；社會e5人一屑仔用心就有可能救伊e5生活，若是政府ke1關心弱勢者，kam2是koh4-khah4應該替tsit4个失去聲音e5人tshiau5-tshik8--leh4 ？
