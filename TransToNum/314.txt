台文通訊BONG1報: 有你，真好！ Ka7 《台文通訊BONG1報》致敬Sio1拄——台語社《掖種》牽線Sio1-bat4 ——投稿《台文通訊BONG1報》相隨—— 「阿却賞」台語繪本獎#台文通訊30歲專欄，本文使用教育部推薦漢字kap4臺灣閩南語羅馬字拼音方案。台文通訊BONG1報325期，2021年4月出刊。歡迎捐款贊助#李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。作者：林榮淑話頭文化是做伙生活ti7仝一个所在，某一个民族e5生活方式。伊e5心臟是符號系統——文字。台語文化hoo7生活ti7 tsit4塊土地e5人知影lan2是啥mih4人、 lan2 beh4行去佗位。《台文通訊BONG1報》 ，島嶼母語文化雜誌界e5頭人，一路行過30冬。Phok8仔聲21世紀資訊爆炸、 5G e5新時代來--ah4。Ti7生產量大、速度緊、碎糊糊e5資訊kap4 khah4完整智識e5冊本中ng1，紙本雜誌tsit4个媒介iau2徛ti7 tsiann5重要e5位置，因為伊對現在發生e5代誌tiann7-tiann7做系統性e5開拆 kap4應聲，tsit4款重要性是be7-tang3 hoo7別種媒體替換--e5。尤其是過去錯誤e5語言政策，hoo7 lan2 e5母語受霸凌、賰一條細細條khui3絲仔，台文雜誌承擔e5歷史擔頭是偌ni7重啊。一本雜誌e5性命史kap4人類e5生長發育史仝款仝款。落塗、紅嬰仔：七坐八爬九發牙、歪歪tshuah8-tshuah8學行路、兒童、少年……30年一路行--來，天災人禍無jih8電鈴，三不五時tshiau1人ke5。巨風吹、暴雨沃、滾蛟龍硩，iau2活leh4世間，ti7島嶼文化界算是罕有品種，是偌ni7仔無簡單！尤其是一本m7是政府出錢發行e5雜誌，一本hong5歸類文化邊仔墘e5台文雜誌，行過坎坎khiat8-khiat8烏烏暗暗寂寞路，無怨嘆無後悔，勇敢擔起「任重道遠」 e5人文使命。伊是siang2 ？免懷疑，是伊，是伊，就是伊。《台文通訊BONG1報》，phok8仔聲鼓勵--一-下！ 30歲生日蠟燭點hoo7 toh8，是偌濟人出錢出力，一手接一手，流落算be7完e5汗水參血水。《台文通訊BONG1報》已經ti7島嶼台語文歷史冊頁雕刻出hoo7人尊敬e5扉頁，海內外關心母語e5人long2看ti7目睭內，無人敢講一句m7是。Sio1拄——台語社《掖種》牽線出世ti7阿猴城e5四年級生，台語是我e5母語，台語文是性命e5本色。國民黨政府tui3烏水溝hit4爿lau3-phau5來台灣，提華語當做唯一e5 「國語」，強勢語言政策全面洗腦，母語遭受無情欺壓。南部囡仔ti7學校，雖然大環境強迫阮講華語，放學tng2--去，參厝內e5人、厝邊隔壁、親tsiann5五十、朋友八十long2仝款e7用母語交流，台語猶原徛在在。結婚tue3翁婿搬蹛台北城，tsit4聲tann1 long2害了了--ah4 ！好佳哉！仝款ti7阿猴城生長e5戶長對跤踏e5 tsit4塊土地有認同，伊知影台語文化e5 sui2 kap4價值，堅持後生出世先hoo7學講台語。Ti7天龍國眷村出世e5囡仔beh4講台語，ai3有堅強e5意志抵擋四方射--來e5異樣眼光，kap4厝邊頭尾sio1比phing7，牛kap4馬hau2無仝聲。冊架仔三不五時出現台語文工具冊： 《彙音寶鑑》 、 《福全台諺語典》 、 《台灣俗語辭典》 ……。信箱內面發現《掖種》，tsiah4知影戶長儉腸neh4肚tshuan5 sai1-khia1寄付台語社。Sua3--落-來，郵差送來《台文通訊》 、 《台文BONG1報》 --lah4。單跤單手菜鳥仔老母規工leh4舞連sua3來報到e5兩个幼嬰，頭殼內te2--e5 long2是「柴米油鹽醬醋茶」，tsia1-e5 tap8-tap8-tih4-tih4日常生活縛死一个人，可憐e5家庭主婦，無閒工ma7無心情讀啥mih4 《台文通訊》 、 《台文BONG1報》。看著查埔人下班tng2--來，大pan7 khiau1跤lim1茶研究台文，一腹肚e5欣羨、怨妒kap4好奇。趁囡仔睏入眠，sua3手提起來影看mai7，羅馬字kap4我無熟sai7，只好na2看na2臆。意思ke1減讀走精，一點仔long2無關係，台語是e7-tang3書寫e5一種語言，拍開目kheh4人e5視野--looh4。夭壽佩服tsia1-e5有眼光、有智慧、寂寞忍耐e7 tiau5 、為著台語文化奉獻心血、行leh4上頭前開路e5前輩，無計較個人利益，發行台文雜誌。下勻仔tue3 leh4後壁，有ng2 thang1 bih4，就be7 hiah4-ni7仔艱苦。台文種子無聲無sueh4掖ti7一粒愛台語e5心田內底，我暗中siau3想有一工，be7 koh4再用「 『雞』卵散死」表示「一兩三四」，e7-hiau2用「 m7-thang1 」代替『母湯』，「 kha1-tshng1 」 be7寫做『卡臣』。就an2-ne1，一个sui2夢——雅正e5台文書寫，恬恬ti7心房編織……。Sio1-bat——1投稿《台文通訊BONG1報》 1996年熱天，細漢後生國小出業，飼囡仔階段性任務暫時到一段落--ah4。家庭主婦拍開門窗，金金看外口e5鳥隻，自由自在ti7闊bong2-bong2 e5天頂飛來飛去，想beh4 koh4再踏入紅塵e5決心愈來愈強。天助自助，我ti7教育邊仔墘khioh4著io1囝主動tan3掉14年e5教員飯碗。後中年期查某重現江湖，趁錢以外，koh4 e7-sai2做家己有興趣e5代誌，m7-na7 e7-sai2增加生活e5質感，koh4 e7-tang3提高性命意義參價值感。掖ti7心田e5台語文種子，暝日hua7-hua7滾。趁機會tui3特殊學校高職部考試徙去國小上班。就an2-ne1揣著khah4濟機會參加無料e5台語研習，ma7 thau2腰肚仔錢報名台語社辦e5研習班、台語文學營……。講透機，ng3望kap4台語文tsiann5做tah4-liap8 e5朋友，自我挑戰，報名參加演講比賽。戶長聽著成績「 2001年台北市語文競賽北區小學教師組閩南語演說第二名」，大醋桶隨tshia1倒，酸kiu3-kiu3 e5 khui3口： 「 Hannh4 ？像你tsit4款台語，就得著演講比賽第二名！ 」老查某涼涼仔回喙： 「好佳哉！你m7是小學老師無資格參加，若準你有報名比賽，我就ke1一名，變成第三名--ah4。」厝內hit4兩隻小犬聽kah4 beh4笑koh4 m7敢笑，表情夭壽趣味。2017年12--月出刊e5 《台文通訊BONG1報》 （第285期） ti7 「逐家來pho3-tau7 」專欄刊登〈乞食趕廟公〉。Tse1是我第一擺ti7 《台文通訊BONG1報》留--落-來e5文字跤印。Tsiok4感心，tsiok4感恩。時代變遷，徛蹛台北城，強勢語言「橫行霸道」 ，ti7華語that4倒街e5大環境，聽、講、讀kap4寫幾若十年，完成一篇台語文章ai3磨不止仔久e5時間，錯誤猶原be7少。Hainnh4 ！加上ti7學校上班，慣勢使用教育部公佈e5 「臺灣閩南語推薦用字」，羅馬字khah4少使用，進步真有限。古早人講「三日無liu7，peh4 tsiunn7樹」，tsiok4感謝專業編輯老師無棄嫌koh4無惜時間，修改失誤e5所在，恩情永遠囥藏心肝底。相隨—— 「阿却賞」台語繪本獎有編輯老師免費指導、修改文章，ti7台語文書寫路頂，勇敢向前行--去。Khioh4著時間，就綿死綿爛一直寫。就an2-ne1，我tsit4隻老龜母暝--時慢慢仔爬，日--時沓沓仔趖。「天道酬勤」，ma7算是我好運到，《小隱士想beh4有一間厝》得著「阿却賞」中高年級台語繪本獎。美夢成真，夭壽歡喜。一个浸踮兒童文學研究所超過十年e5人，出版繪本總算是有交代。Koh4-khah4樂暢--e5是，伊是台語文繪本，tse1是兒童文學研究所tsiann5罕見e5成績。多謝《台文通訊BONG1報》 tshua7路，hoo7我安安穩穩huah8出穩當e5跤步，徛ti7 「李江却台語文教基金會」巨人e5肩胛頭頂，畫出個人歷史性e5一撇，華語諺語『無心插柳，柳成蔭』。感謝再感謝，牽成我有機會為台文奉獻一絲絲仔khui3力。致意kap4祝福台灣上有溫度e5 oo1-ji2-sang2吳念真，一位真心守護、連結記持kap4語言e5藝術實踐家。伊主持e5綠光劇團是全國上受歡迎e5戲劇團，「人間系列」連sua3 tsiok4濟年，戲一推出，門票隨搶完。Tu2開始，全劇使用台語，聽無台語e5觀眾bat4吵beh4退票。十幾年了後，已經有人開始感謝先覺e5堅持。是啊！台語八聲，幼路sui2-tang1-tang1，聽入耳空內，偌爽你kam2知？語言講出喙，只是基本款。若準kan1-na1口傳，伊早慢也是e7斷根。新世紀新時代e5精神ai3建立ti7祖先沿路粒積傳--落-來e5文化頂頭，台文書寫傳承tsit4塊土地多元文化，創新koh4再發揚光大，tsiann5做lan2台灣人共同e5價值。一本雜誌ti7短短e5時間內，tsiann5 oh4改變『積重難返』 e5社會偏見。不而過，古諺講了好「草仔枝，ma7 e7 kenn1倒人」 、 「毛毛仔雨，落久塗也e7 tam5 」。每一期雜誌有一篇文章，有一段話，iah4是一張影像、圖片e7-tang3促發lan2對台語文化有khah4濟e5討論kap4想像。一期一期、一篇一篇、一段一段、一句一句sui2-khui3 e5台文；一張一張有意思e5圖片、一張一張有特色e5影像，粒積--起-來，就tsiann5做一首台文e5史詩，就tsiann5做一曲台文e5交響樂。《台文通訊BONG1報》 30歲生日快樂！ 《台文通訊BONG1報》食百二！ #台文通訊30歲專欄，本文使用教育部推薦漢字kap4臺灣閩南語羅馬字拼音方案。台文通訊BONG1報325期，2021年4月出刊。歡迎捐款贊助#李江却台語文教基金會（捐款thang1抵稅，匯款了後請通知02-23112199 ）線上捐款(定期定額) https : / / ppt . cc / fF5bhx線上捐款(單筆) https : / / ppt . cc / fcycox1郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你e5定期捐款，逐個月捐助NT1 $ 200以上，lan2做伙來推動復振台灣語文e5事工，歡迎利用劃撥、電匯、信用卡、郵局『存簿儲金自動轉帳』扣款iah4是線頂捐款、現金贊助。◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。台文通訊BONG1報325期，2021年4月出刊。郵政劃撥： 19021486戶名：財團法人李江却台語文教基金會電匯： 123-20-050514-2華南銀行士林分行活儲戶名：財團法人李江却台語文教基金會◎逐個月贊助本會（台文通訊BONG1報發行單位） NT1 $ 200 （ iah4是逐冬NT1 $ 2 , 400 ）以上，做伙支持基金會事工kap4雜誌編印發行費用。歡迎利用郵局劃撥、信用卡（寫捐款單） 、線頂捐款、現金贊助、銀行/ ATM1轉帳（轉帳了後請通知） 、支票、郵局戶頭自動轉帳扣繳（寫授權書），捐款收據e7-tang3做『列舉扣除額』抵稅e5用途。