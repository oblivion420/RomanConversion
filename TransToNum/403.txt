台文通訊BONG1報: 坐路邊看人搬戲
王昭華

暗頭仔食飽出去散步，按習慣，long2 e7 seh8 tui3真理大學校園，khoo1一大輾，tsiah4 koh4 ui3淡江中學、小白宮so5--轉-來。Tsit4幾工仔難得路線改變，因為，一行到巷仔口，聽著遠遠有放送頭leh4拍鑼摃鼓pun5鼓吹，原本應該uat4倒手爿--e5，一下就na2 hoo7鬼khok8-khok8牽--去仝款，隨uat4正手爿過。
已經連sua3幾若工，新生街e5廟仔公搬布袋戲。紅條仔寫毛筆字，貼講是「感應大墓公聖誕千秋暨七月十五中元普渡」——算--來，tse1是離guan2兜上近--e5，e7-tang3算是「管區--e5」級數e5廟，無「分局」e5份量，ma7有「派出所」e5額。新生街尾，雙爿店面不止仔有夜市仔e5氣氛，精差無路邊擔仔排--出-來nia5，有金光tshiang7-tshiang7滾e5快炒99，清涼透心脾e5 na1-ma2-bi3-lu3，牛肉麵、蚵仔煎、鹹糜、果汁kap4 tshuah4冰、豆花……實際上，已經有一个「廟口」e5排場--ah4，m7-ku3，廟仔公就是廟仔公，kap4人正港e5神明be7比--得，m7-na7門口無thang1有一塊仔廟埕，連廟身e5方向ma7 kap4街仔路ng3仝爿面，m7知是m7是大墓公真e7替人想，驚講廟仔口若直接ng3街路，e7去ka7對面e5徛家衝煞--著，對人khah4歹勢--啦。（註1 ）自從做囡仔到tann1，已經tsiok4久tsiok4久m7-bat4 an2-ne1，坐ti7應該是「廟口」e5「廟邊」，看布袋戲。「感應大墓公」e5廟邊，就是新生街，看戲--e5坐街仔tsit4爿，戲台仔搭街仔路對面。規暗，一下仔轎車過，一下仔貨車來，不時就有騎機車--e5騎過戲台跤，想beh4看koh4 m7願停--落-來，十、二十慢速lu1--過-去，頭越一爿long2無leh4看路，be7輸軍隊校閱leh4 ng3司令台行注目禮。「淡 興洲園 水」，「林柏祥 導演」，正中央e5細張紅紙條仔，原來是「協元里里長 某mih4人 敬謝」，tsit4台戲，一暗m7知就ai3偌濟？台仔頂，不時thong2一屑仔出--來，hit4粒頭tsang1崁iau2 be7密e5頭殼，就是「林導演」--囉？ ……tsit4-ma2 e5布袋戲，long2是直接放錄音帶落去搬，khah4免像以早hiah4 nge7斗，mai3-khuh4吊kuan5- kuan5，垂--落-來，喙瀾拄免噴就糊e7著，雙手無閒搬戲，一支喙koh4 ai3激聲做對白。搬一齣戲，無用全精神e5氣力kap4工夫iah8 e7-sai2 ？ Tsit4-ma2搬戲ke1 kai3輕可，免出聲、免費丹田力，戲尪仔e5動作kap4錄音帶e7配合--得就好。原本有分「頭手」、「二手」，前後場ai3相tau3跤手tsiah4有thang1搬一齣戲，tsit4-ma2，一个人出馬就解決。像tsit4位林導演，一半擺仔，我看有熟sai7人peh4 tui3後台kap4伊m7知講啥，看伊布景下面hit4 sut4頭殼蓋ma7越一爿leh4 kap4人講話，但是，台仔頂e5戲尪仔猶原照劇情leh4搬，並無走閃--去，動作看著koh4不止仔幼秀巧氣，好厲害啊！ ……食飽siunn1閒，坐ti7路邊看戲，尤其是像an2-ne1，kap4戲台仔隔一條街，忽然間我想起hit4句話：「徛kuan5山看馬相踢」——唉，若beh4看馬相踢，m7免peh4 kah4 kuan5山--去，ti7厝電視拍開就有--ah4。也是坐路邊看人搬布袋戲khah4清心，坐低低--a7，擔頭bong2看。 M7知影蹛附近e5人e7感覺吵--無？有一台戲ti7 tsia1搬，就算吵，一年ma7 tsiah4吵無幾擺。一條平常時仔已經算tsiann5鬧熱e5街仔，有戲齣leh4搬，平平ma7是鬧熱，但是氣氛完全無仝。是因為音響放送出來e5聲音--pah4，北管e5伴奏、布袋戲口白e5特殊聲調，好佳哉有tsia1-e5已經錄--落-來e5聲音，經過三十年、五十年了後，無人e7-hiau2講（聽）輾轉e5布袋戲台語e5時，無定著，廟前e5布袋戲齣，猶原是放tsit4款古早古早e5錄音帶，m7-tioh8，hit4-tsun7，反勢連CD to1變懷舊記念品--ah4 ！ Guan2 tsia1 e5大墓公實在有影正扮，聖誕千秋，看--e5猶原是大宋君臣、總兵kap4秀才等等e5古戲，若是路草khah4偏僻e5角頭，出牌支有靈siann3 e5有應公，做生日，早就請脫衣舞來跳--ah4，肉彈「搖--落-去！搖--落-去！」Hiau5-teh4-teh4 、熱phut4-phut4，siang2 koh4 beh4看tsit4幾sian1 ting7-khiau1-khiau1 e5柴頭尪仔，ti7 hia1弄無影無跡e5忠孝節義？今暗，kap4我做伙ti7路邊看戲--e5，有平常時仔就long2 ti7 tsia1 leh4出入e5老歲仔人、若有鬧熱就e7 m7知ui3佗摸--出-來e5奇奇怪怪e5人、讀國中suah4無hong5關ti7厝溫書e5少年家、蹛ti7附近koh4 e7-sai2放leh4 pha1-pha1走e5囡仔人，以及，hoo7吵beh4看布袋戲e5囝兒giu2來到te3 、無家己時間e5 ma1-ma1。我想，我應當是歸ti7「奇奇怪怪e5人」tsit4類khah4 tioh8--pah4。Tsia1--e5是我目睭e7-tang3看--著e5觀眾——啊若目睭看be7著--e5，歹講--喔！真有可能，感應大墓公就坐ti7我邊--a1 neh4 （「大墓公」是一个人？ Iah8是一kuann7好兄弟？ ） （「Siau1-tse……5你ma7來看戲--喔〜〜 ） ） ）」），台仔跤雖然是街仔路，m7-ku3，對無形界e5兄弟無影響--pah4，是m7是有一塊仔廟埕，ma7無重要--ah4。愛看戲，路中央徛--leh4 、坐--leh4 、倒--leh4 、 tshai7--leh4 long2 thing3好ka7看，做「人」--e5，beh4哪享受e7著tsit4款自在。註1 .淡水新生街e5「感應大墓公」，是我真想beh4寫e5一間廟仔，但是我對伊完全無了解，廟仔e5壁頂kan1-ta1有捐錢e5芳名錄，iah8無一塊碑一篇誌寫伊e5故事。我以直覺判斷，伊應該是年代真久e5廟仔，果然，入去ka7看，正中e5靈位是「昭和四年重修」（ 1929年），邊--a1 koh4一塊刻「地基主」三字。關於廟仔e5方位，我想，大墓公是leh4顧重建街尾，以早，ui3媽祖宮後重建街peh4崁peh4崎、 peh4起來到tsia1，beh4往三芝去，應當long2 e7經過大墓公khah4 tioh8。若按淡水e5地形有概念，koh4 ka7樓仔厝long2假影pue2-pue2--走，就e7發現，廟仔所徛e5位，是一跡真特別e5所在……希望我e7-tang3問著大墓公e5故事，若有淡水在地有了解e5朋友，ma7請ka7我報--一-下，感謝。
