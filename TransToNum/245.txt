台文通訊BONG1報: 古坑咖啡－台灣e5華山
江澄樹

古坑咖啡真出名，tse1是tsit4十外年來e5代誌nia5。我ti7雲林e5虎尾蹛過三冬，ui3雲林e5山頂到海口long2 ma7是我e5管區，hit4時ti7 hia1做電器廠商e5外務，tsia1 e5路草、物產逐項ma7熟透透，ti7 1989年離開雲林進前，to1也m7-bat4聽過古坑咖啡；就我知影e5古坑是出產竹筍kap4柳丁，若是入去到古坑庄，就e7鼻著酸筍e5味，因為竹筍若大出，賣be7出--去，農民就e7 ti7路邊iah4是埕--裡曝筍乾，酸ngiuh4-ngiuh4 e5氣味，偌仔ni7遠就鼻e7著。


台灣e5華山是古坑咖啡出名了後tsiah4興起e5風景區，華山我ing2過就去tshit4-tho5過幾若擺； Tsit4遍是去hoo7新聞報導tshua7--去-e5，新聞報講tsia1 e5咖啡花開kah4偌仔ni7 sui2--leh4，就想講tsiann5久無去--ah4，路程koh4 ah8近近--a7，就招sui2某--e5看beh4去行行--leh4-無，伊隨答應，ma7算好配合--lah4。Kang5講去華山tshit4-tho5，tiann7-tiann7 hong5誤解叫是beh4去中國e5華山--leh4，就e7 hoo7人消遣講：好命喔~，無節無tang7，koh4有thang1-a2出國tshit4-tho5，我就隨解說講：我是beh4去出產古坑咖啡e5所在，台灣e5華山，m7是beh4去『岳不群』蹛e5山頭，更加無beh4去看「東邪、西毒、南帝、北丐kap4中神通」teh4論劍。

Beh4去古坑華山，就行74號快速道路接3號高速公路南下，直直到3號高速公路接78號快速道路e5古坑交流道落--來。Tann1-a2落快速道路beh4往古坑方向，e7拄著一tshua7雙爿long2種suainn7仔樹e5路段，kuan5-kuan5 e5 suainn7仔樹ka7路掩tiau5--leh4，hoo7規條路na2像一个綠色e5磅空，節日時仔long2 e7 ti7綠色e5磅空內辦活動、賣mih8件，吸引真濟觀光客來tsia1 tshit4-tho5 、消費，guan2當然ma7 ai3促進經濟，ka7人交關--一-下，就買兩粒tsia1出產e5金鑽王梨，一粒現食，一粒紮轉來台中。Guan2就ti7 tsia1消磨點外鐘e5時間，na2食mih8件na2 seh8，koh4有街頭藝人e5表演thang1看，ma7算是一種享受。

其實，ti7雲林古坑kap4斗南e5所在，早前就有真濟像tsit4種，兩爿有kuan5-kuan5 e5 suainn7仔樹掩tiau5--leh4 e5綠色磅空。雲林縣政府ti7開新大路e5時，e7 seh8 ui3綠色磅空e5邊--a1過，保留tsia1-e5大欉樹仔，tsit4-ma2 m7-tsiah4 e7-tang3開發觀光、促進經濟，tsit4種e5做法，真正值得lan2 ka7呵咾kap4肯定。

倚十二點hit4跤兜離開綠色磅空，直接向華山出發。來到華山國小大門前，ka7車停ti7路邊，落來用行--e5，tsia1是華山風景區上鬧熱e5所在，兩爿e5店仝款leh4開，m7-koh4遊客賰真少，無像ing2過，若到假日，人插插插。是講to1也來--ah4，ma7是ka7行行seh8-seh8--leh4，兩爿一寡休閒餐廳所種e5咖啡樹，白色e5咖啡花，li1-li1-lak4-lak4 lian1 kah4 beh4了--ah4，無像新聞所報--e5 an2-ne1，hoo7人有一點仔失望。Tshit4-tho5看心境，心情好就be7 hoo7外在e5環境影響，ma7 tioh8駛車ka7規个華山hui1一輾，koh4揣一間餐廳食飯，順sua3享受tsia1出名e5古坑咖啡。

下一站beh4去參觀雲林布袋戲館，無koh4上快速道路，ui3古坑過斗南到虎尾，na2駛na2回想早前ti7 tsia1 e5點點滴滴，經過二十幾冬--ah4，tsia1 e5路變tsiann5濟，ke1 tsiok4濟條大通路，kiong7-beh4 be7認--得。到虎尾街仔，sui2某--e5講beh4 seh8街，因為早前tann1-a2結婚e5時，做陣ti7 tsia1蹛過兩個外月，可能ma7想beh4回憶一下仔以早e5記持。特別hoo7我感覺--著-e5是，tsit4-ma2比以早ke1真鬧熱，早前ti7 tsia1看--著-e5，m7是老歲仔，就是學生仔kap4囡仔，tsit4-tsun7有真濟少年人teh4 seh8街。我斟酌ka7想想--leh4，可能是ing2過e5學生long2 ai3鉸短頭鬃koh4穿學生服，tsit4時e5學生留長頭毛、穿便服，偌有大人款--leh4。是講我看seh8街e5人be7少，買e5人suah4 ma7有限，kan1-na1看一寡小食khah4有人氣。

街仔seh8一下有sua3-si3，連時間to1去hoo7 be7記--得。Beh4倚五點--ah4 tsiah4到雲林布袋戲館，佳哉iau2未關門，就緊入去參觀；想beh4走揣細漢時e5記憶，tsia1是黃海岱、黃俊雄、黃文澤，三代布袋戲世家e5發展地，ma7有台灣布袋戲重要e5歷史，也是我細漢上痟e5史艷文e5故鄉kap4出產地。M7-koh4，我參觀了，suah4有淡薄仔失望； ti7 tsia1所有e5布袋戲尪仔long2是新--e5，無一屑仔懷舊e5感覺，尤其是teh4放映e5戲齣，內底e5對話，無一點仔tng1-tang1時iah4是tsit4-ma2 e5台語khui3口，e7-sai2講是漢字讀台語音nia5，hoo7人聽了tsiok4 be7慣勢--e5 ；比論講：『是這樣嗎（ si7 tsit4 iunn7 ma7 ） 』，應該ai3講「是an2-ne1喔」、 『也許（ ia7-hi2 ） 』，應該講「無定著」。

接sua3--落，換去虎尾糖廠，tsia1是我以早tiann7-tiann7來nah4涼開講e5好所在，有大欉e5樹仔kap4 聽am1-poo1-tse5 ham7其他蟲thua7叫聲e5回憶； Hit4時一个人若無聊就e7來tsia1沈思，想過去、想現在kap4未來。Sua3--落guan2 koh4行過車路、 hann7過poh4岸，去行虎尾糖廠e5舊鐵橋，走揣少年時hit4種趣味e5心境kap4感覺。Ui3糖廠去舊鐵橋，以早be7-tang3直thang3，tsit4-ma2 long2算仝一个景點，所以tioh8-ai3 ka7行hoo7透，一直sng2 kah4暗暗暗tsiah4離開虎尾，轉來台中。

虎尾糖廠tsit4-tsun7雖然無早前hiah4-ni7原始、天然，ma7小可khah4 lah4-sap4--淡-薄-仔，m7-koh4，e7-tang3開放hoo7逐家tshit4-tho5 、行踏，na2像大型e5公園--leh4，充分利用，無去hoo7 pha1-hng1--去，ma7算造福地方。Koh4有像我ma7 bat4去--過e5麻豆糖廠，範圍比虎尾khah4闊，in1開放出來hoo7地方使用，tiann7-tiann7辦大型e5活動，吸引真濟觀光客，繁榮地方e5經濟，tse1 long2值得lan2 ka7呵咾。話講倒轉--來，若台中後車頭e5糖廠，ma7算是真闊e5所在，suah4囥ti7 hia1 pha1-hng1 、生蠓蟲，真正m7知影台中市政府teh4創啥，suah4 be7-hiau2去kap4糖廠疏通，提來利用，e7-tang3改善環境、促進經濟、繁榮在地、造福人群。
