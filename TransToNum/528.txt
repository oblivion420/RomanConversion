台文通訊BONG1報: 羅馬字學習心得
朱家立

我學台語羅馬字到tann1，已經有一段時間--ah4，ma7有一寡心得；羅馬字e5好--處是好學、好發音，m7免煩惱字beh4按怎寫，或者是按怎讀，因為e7-hiau2講、 e7-hiau2讀就無啥mih4書寫e5問題。E7-hiau2講台語e5人koh4-khah4按怎han1-ban7，上濟學幾個月就 e7-hiau2寫--ah4，ham7漢字相比－ koh4-khah4緊ma7 ai3小學四、五冬tsiah4有才調將常用漢字學了－ hoo7人感覺真輕可，ma7 m7免ti7 hia1冤家量債吵siang2 e5字tsiah4 tioh8。

但是ma7有一寡缺點，譬喻kan1-tann1 e7-sai2 寫橫--e5，m7-koh4在我來看tsit4个缺點m7是啥mih4大問題，因為現此時世界上e5主流書寫ma7是橫--e5，準講是漢字e5發源地中國ma7是仝款。Koh4，書寫閱讀e5速度比漢字慢，造成無hiah4實用，有時tsun7讀e7出--來，suah4無法度ham7詞e5意思聯想做伙。Tsit4幾个問題，我認為是對tsit4个語言kap4文字無hiah4熟sai7 e5原因。就親像咱tsit4-ma2讀漢字比讀注音符號khah4緊，但是事實上漢字是khah4 oh4--e5，就是因為咱tiann7-tiann7接觸漢字，顛倒讀注音符號無hiah4緊。Iau2-koh4有，白話字e5連字號e5規範iau2未統一，譬如「tsit8 e5」、「ju2 lai5 ju2 ho2」、「na7 si7」、「sio1 i3-ai3」、「tsin1 ho2」等等，因為虛詞e5關係，真歹定義。上尾一个問題，ma7是上大e5阻礙，是社會上大多數e5人iau2-koh4看無台語羅馬字，無法度用tsit4套文字來傳播資訊、智識hoo7大部份e5台語族群。E7-hiau2讀寫e5台語人be7超過5 %，甚至有真濟人認為e7-hiau2講kap4聽就好，khah4排斥--e5認為羅馬字是火星文，tse1是因為逐家對羅馬字有刻板印象，ma7對漢字有錯誤e5迷思。所以我認為ai3 tshui1-sak4--出-去tioh8-ai3趕緊將tsit4幾个問題解決，hoo7 koh4-khah4濟人e7-tang3接納羅馬字，m7管是beh4成做文字iah8是音標long2無要緊。因為ai3有好e5音標kap4文字配合推動kap4教育，tsiah4有才調hoo7語言e5活力繼續保存。
（作者是成功大學物理系三年e5學生）
