主講／許君豪   
記錄／吳宛霖

Lán ê一生中若是kā回想--一-下，kám有啥mih代誌是斯當時無想清楚就來做決定--ê？十幾年了後，我tsiah體會著tsit句話：「重要ê人生問題，當初做決定ê時，若無想清楚，無想出安心ê答案，tsit个問題一定ē koh走tńg來揣--你。」

我是台大醫科ê學生，讀冊hit-tsūn對做醫生並無特別ê熱情，問同學為啥mi̍h beh來讀，大部份ê回答lóng是：「因為成績bē-bái就來讀--ah！」Tī學校，雖然我「走台」1、生物學ê考試成績lóng滿分，抽血mā真熟手，hit時ê我iáu是無明確ê目標。

一般來講，若順利畢業，做醫生大部份lóng是走去做治療，無leh做預防，因為做治療錢khah好趁。另外，mā是因為台灣ê健保制度對「預防」無重視。台灣人mā khah無預防ê意識，譬如講，家族成員中若有高血壓病史，你kám ē專工去揣醫生，問生活、飲食ài怎樣調整來預防高血壓？
 
《小王子》tsit本冊內底有一句話「上kài重要ê mi̍h件，用目睭是看bē著--ê。」關係人生ê目標，落尾經過思考，我感覺「預防」實在真重要，尾--à選擇職業醫學科，去企業做醫生、宣導衛生教育，tsiah揣著行醫真正ê核心價值。

「職業醫學」是啥？職業醫學kap法律tsiok有關係，自2001年12月初4，衛生署公告成立職業醫學tsit門專科，到tann已經有20年--ah；台灣法定ê 23種西醫師專科2中，職業醫學科是上kài新--ê，提著tsit个專科醫師證書ê醫生，全台灣kan-na 401个3 niā-niā。

我是台大第一屆職業醫學科ê專科見習醫師。我ē-tàng做tsit項工課，真大部份是因為有法律規範，講公司員工有tshiànn到偌濟人，tio̍h-ài請醫師、護理師去服務。雖然講預防真重要，m̄-koh若m̄是法律有規定，公司mā無一定願意另外koh khai錢請醫師來kap員工開講。職醫（職業醫學科專科醫師）ê專業，大概來講是：擔任企業ê健康顧問，提供臨場服務（職場健康管理顧問服務，khah早號做「臨廠服務」）；預防、診斷、治療kap 工課相關ê傷害、疾病。

人講「預防khah贏治療」（補胎khah贏做月內）。職業醫學就是beh顧健康，kā有風險ê代誌先揣--出-來。譬如講，替企業執行規劃、預防員工過勞；改善有身勞動者ê職場環境；協助職災勞工拍算tńg去職場ê適當時機kap工作內容，處理濟濟企業員工健康問題……。提供hōo勞資雙方lóng滿意ê解決方案，對勞資雙方來講是雙贏，tse就是職業醫學科醫生ê專業kap價值。