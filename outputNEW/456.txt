台文通訊BONG報: 台中。班芝仔樹
王昭華

班芝花就是木棉花。我嘛是到這幾年，佇教材編寫小組熟sāi鳥仔樹仔捌透透个吳銘進老師，聽伊講起遮知。『木棉』个台語名叫「班芝」（『吉貝木棉』叫「加布棉」），佇台南縣東山鄉有一个地號就叫做「班芝花坑」。 
今tsái起落去台中，車頂愛睏補眠，閣家己知通醒──目睭一擘金，發覺路是彎--ê，正手爿車窗外幾若欉紅花當開个班芝……「台中到矣，tio̍h--無？」中港路交流道，上好認就是這个時，交流道khōng--起-來个 彼堀草坪頂仔，種--ê 彼幾欉班芝仔樹，開甲 那 著火leh燒仝款。對我來講，春天時這幾欉不止仔「tsha̍k目」个樹仔，就是台中市大門个標誌、台中城个「入口意象」：先是開花个班芝仔樹，suà--落-來遮是苦惱个塞車、好食个太陽餅、氣派个 懸樓仔，敆聽講足濟足濟但是攏無緣捌 甲半个个好額人。E晡天氣足好，日頭个溫度拄仔好勢，嘛 lio̍h仔有風。台中舊酒廠，這擺「假日廣場」个舞台就搭佇大路邊，倚人行道，幾若叢班芝仔敆烏枋樹排規列。點半鐘个節目，我唱第三段。陪美賢顧擔仔位个時，看對邊--a去，就有一欉猶 leh開个班芝樹，聽講頂禮拜花落 甲規塗跤。Tsiâⁿ久無寫生，春天，看著開花个樹仔，煞 會有想欲攑筆共畫--落-來个衝動，就按呢，佇ī簿仔--裡。
