台文通訊BONG報: 啉酒人个 氣口
▍啉酒人个 氣口 

作者：洪錦田 


酒若芳　管待--伊 
Tâi蹛塗跤有幾冬 
橫直酒蟲ngia̍uh-ngia̍uh動 
先開一甕tam看māi 
Tsi̍p--一-喙 
骨頭齊輕鬆 

酒若芳　目空紅 
毋管激了無夠工 
橫直喙箍 pho̍k-pho̍k動 
買醉免驚跤浮tâng 
大喙啉 
直透醉酒蟲 

酒若芳　唌喙空 
幌頭仔猶原真迷人 
橫直厝內照起工 
你咱兄弟味相仝 
Ûn頭栽 
人茫心無茫 

酒若芳　予空甕 
規身出汗人輕鬆 
鬥陣總是有緣人 
你我交陪講規暗 
話盤空 
骨頭齊輕鬆
