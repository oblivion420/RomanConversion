台文通訊BONG報: 肉粽角kah大風車
作者：楊振裕

松柏港tsit个所在，阿成頭一擺行跤到。

台中市大甲區ê松柏漁港，舊名叫做「船頭埔」。以前媒體bat報導講 : 漁港北爿駁岸附近ê海域水質好，海湧khah穩定，是台灣中部出名ê衝湧勝地；駁岸邊有一大phiàn平thánn ê海沙坪，適合大人tshuā囡仔去hia sńg水、tshit-thô。阿成tiānn-tiānn想beh去hia看māi，不而過可能是因緣無夠成熟ê關係，suah一直lóng無機會親身去行踏。

4月18禮拜日hit工，志工大隊長「柳--哥」招幾个好朋友，做陣駛兩台車去苗栗三義peh火炎山。Pn̄g柳--哥ê福氣，總算達成久長以來iáu未完成ê美夢。柳--哥駛第一台車兼做嚮導，中晝回程ê時離開國道一號，uat tuì苑裡過--去，換beh行西濱快速道路（台61線）落南。因為時間iáu liōng-liōng--ā，規氣來一个「山海一日遊」，就順路se̍h去松柏漁港行行看看--leh。

頭起先看著路邊有一間海產店，hiánn目ê kha̋ng-páng大大塊，店外轎車kah重型機車停kah tshah-tshah-tshah，生理有夠好。漁港內歇幾若十隻漁船仔，海風有夠透，搧kah帽仔kiōng-beh戴buē tiâu。海湧攑kuân，一湧一湧溢--過-來，拍tsiūnn駁岸邊ê肉粽角，若徛siunn倚岸邊，無細膩衫仔褲定著ē去hōo水花噴tâm--去。天氣涼涼--ā，阿成in眾人真歡喜，tī hia遊賞、開講kah hip相。規大排kuân-lòng-lòng ê大風車tshāi tī岸邊，風葉仔ia̍t無停，替美麗ê海岸線增添buē少迷人ê風采。

落車了後，柳哥tshuā逐家順南爿ê駁岸邊慢慢仔行。吹海風、欣賞漁港ê景緻。好朋友做陣，沿路ná行ná開講，心情tsiâu放鬆。

In並無去北爿ê海沙坪，只是徛踮駁岸邊，看tsiânn百公尺kuân ê風車親像白色ê巨人，伸出三肢長長長ê手，一直ia̍t無停；又koh看著闊bóng-bóng ê台灣海峽，海湧一波一波衝--過-來，大大力拍ǹg疊tī駁岸邊，疊kah真tsām-gâm ê肉粽角……。

同行ê素玲小姐頭攑kuân-kuân，金金siòng大大隻ê風車，看kah無nih目。過一睏仔，tsiah開喙kā逐家講：「Tuì桃園、苗栗一直到彰化、雲林一帶ê沿海，是台灣發展風力發電上好ê風場。大風車日夜tńg-se̍h，ē-tàng提供lán台灣清氣無汙染ê “綠電”，實在有夠讚！」

繡惠姊聽了有淡薄仔異議，就應講：「風力發電雖然真好，m̄-koh m̄管架設tī沿岸iah是離岸，風車ê tńg-se̍h lóng ē產生噪音，干擾鳥隻ê遷徙kah生湠，影響環境kah生態。」

素玲小姐聽了想--一-時-仔，應講：「世間ê代誌真少有hit號十全十美--ê！無論用啥mih方法發電，lóng無可能無缺點！逐家lóng真清楚，核能發電ê危險性，世界各國全部承受buē起，廢核已經是lán台灣民意共同ê心聲，既然án-ne，清氣無汙染ê綠電就是上好ê選擇！風力發電雖然ē產生噪音，m̄-koh比較--起-來，iáu-koh算是風險khah少--ê！」

聽in án-ne對答，拄退休ê黃老師忍buē tiâu，mā接落去講：「是啊！每年10--月到隔tńg年3--月，是lán台灣東北季風上強ê季節，he是天公伯送hōo台灣上珍貴ê禮物！Lán若ē-tàng充分利用東北季風來做風力發電，到炎熱ê夏季，koh利用充足ê日頭光來做太陽能發電，án-ne好好仔鬥搭、調度，就免驚koh欠電--ah！」

看素玲小姐in一人一句tī hia答喙鼓，講kah kiōng-beh大聲--起-來，柳哥緊踏擋仔，接落去講：「Ueh！Lán是來tshit-thô--ê，mài講kah hiah嚴肅--lah！」

逐家聽了lóng起愛笑，緊做伙應講：「阮是leh討論，無leh sio諍！」講了繼續hi-hi-huā-huā，tī漁港邊--a排phòo-sù hip相，留落美麗ê影像。趁海湧拍tsiūnn駁岸，一大phiàn白色ê水幕溢kuân-kuân ê時，逐家聽柳--哥ê口令跳kuân--起-來，tī hit个瞬間，「lìn-gòo咬一喙」ê手機仔已經kā眾人可愛ê形影hip--落-來--ah。阿成驚帽仔hōo風吹走--去，正手一直khiú-tiâu-tiâu。

繡惠姊kā彩色ê圍巾提tī手--裡，hip相ê時hōo強風吹kah變做一面iānn-iānn飛ê旗仔。目睭看ǹg海岸邊ê肉粽角，tī社區教插花ê繡惠姊不知不覺又koh開喙nauh講：「Hainnh！海岸線本來suí-suí，人類實在有夠無知，tàn一寡紅毛塗khōng ê肉粽角，bái糊糊，一屑仔美感to無，kā天然ê環境破壞了了！」

聽繡惠姊án-ne講，素玲小姐koh有意見--ah，就細細聲應講：「人he肉粽角是法國人頭先使用--ê，全世界多數國家mā lóng有採用，tī地質khah lám、khah ē hōo海湧tshiâng歹--去ê海岸囥一寡肉粽角，雖然無美觀，m̄-koh mā是目前不得已ê做法。」

阿成恬恬仔聽，lóng無tshap喙。

伊感覺繡惠姊kah素玲小姐講了lóng有理，只是用無仝ê角度leh看代誌niā-niā。環境保護kah經濟發展lóng真重要，若ē-tàng兼顧是上kài好。柳--哥好意tshuā好朋友來松柏漁港lau-lau se̍h-se̍h--leh，看著肉粽角kah大風車，無意中suah引起逐家關心，話題mā講tuì hia去。

逐家bóng phò-tāu，時間真緊來到下晡點半。

Beh離開松柏漁港--ah，一tsūn聲勢驚--人ê海風kah強湧拍--過-來，阿成頭殼內kan-na想講：海岸邊若無囥一寡堅固ê肉粽角，海湧暝kah日無停一直leh tshiâng，駁岸做koh-khah好，mā ē hōo海水tshiâng kah崩崩--去！

經濟一直發展，欠缺美感ê肉粽角，kám是無法度閃避ê罪惡？暝kah日製造噪音ê大風車，tang時tsiah有改善ê良方？


李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：楊振裕松柏港tsit个所在，阿成頭一擺行跤到。台中市大甲區ê松柏漁港，舊名叫做「船頭埔」。以前媒體bat報導講 : 漁港北爿駁岸附近ê海域水質好，海湧khah穩定，是台灣中部出名ê衝湧勝地；駁岸邊有一大phiàn平thánn ê海沙坪，適合大人tshuā囡仔去hia sńg水、tshit-thô。阿成tiānn-tiānn想beh去hia看māi，不而過可能是因緣無夠成熟ê關係，suah一直lóng無機會親身去行踏。4月18禮拜日hit工，志工大隊長「柳--哥」招幾个好朋友，做陣駛兩台車去苗栗三義peh火炎山。Pn̄g柳--哥ê福氣，總算達成久長以來iáu未完成ê美夢。柳--哥駛第一台車兼做嚮導，中晝回程ê時離開國道一號，uat tuì苑裡過--去，換beh行西濱快速道路（台61線）落南。因為時間iáu liōng-liōng--ā，規氣來一个「山海一日遊」，就順路se̍h去松柏漁港行行看看--leh。頭起先看著路邊有一間海產店，hiánn目ê kha̋ng-páng大大塊，店外轎車kah重型機車停kah tshah-tshah-tshah，生理有夠好。漁港內歇幾若十隻漁船仔，海風有夠透，搧kah帽仔kiōng-beh戴buē tiâu。海湧攑kuân，一湧一湧溢--過-來，拍tsiūnn駁岸邊ê肉粽角，若徛siunn倚岸邊，無細膩衫仔褲定著ē去hōo水花噴tâm--去。天氣涼涼--ā，阿成in眾人真歡喜，tī hia遊賞、開講kah hip相。規大排kuân-lòng-lòng ê大風車tshāi tī岸邊，風葉仔ia̍t無停，替美麗ê海岸線增添buē少迷人ê風采。落車了後，柳哥tshuā逐家順南爿ê駁岸邊慢慢仔行。吹海風、欣賞漁港ê景緻。好朋友做陣，沿路ná行ná開講，心情tsiâu放鬆。In並無去北爿ê海沙坪，只是徛踮駁岸邊，看tsiânn百公尺kuân ê風車親像白色ê巨人，伸出三肢長長長ê手，一直ia̍t無停；又koh看著闊bóng-bóng ê台灣海峽，海湧一波一波衝--過-來，大大力拍ǹg疊tī駁岸邊，疊kah真tsām-gâm ê肉粽角……。同行ê素玲小姐頭攑kuân-kuân，金金siòng大大隻ê風車，看kah無nih目。過一睏仔，tsiah開喙kā逐家講：「Tuì桃園、苗栗一直到彰化、雲林一帶ê沿海，是台灣發展風力發電上好ê風場。大風車日夜tńg-se̍h，ē-tàng提供lán台灣清氣無汙染ê “綠電”，實在有夠讚！」繡惠姊聽了有淡薄仔異議，就應講：「風力發電雖然真好，m̄-koh m̄管架設tī沿岸iah是離岸，風車ê tńg-se̍h lóng ē產生噪音，干擾鳥隻ê遷徙kah生湠，影響環境kah生態。」素玲小姐聽了想--一-時-仔，應講：「世間ê代誌真少有hit號十全十美--ê！無論用啥mih方法發電，lóng無可能無缺點！逐家lóng真清楚，核能發電ê危險性，世界各國全部承受buē起，廢核已經是lán台灣民意共同ê心聲，既然án-ne，清氣無汙染ê綠電就是上好ê選擇！風力發電雖然ē產生噪音，m̄-koh比較--起-來，iáu-koh算是風險khah少--ê！」聽in án-ne對答，拄退休ê黃老師忍buē tiâu，mā接落去講：「是啊！每年10--月到隔tńg年3--月，是lán台灣東北季風上強ê季節，he是天公伯送hōo台灣上珍貴ê禮物！Lán若ē-tàng充分利用東北季風來做風力發電，到炎熱ê夏季，koh利用充足ê日頭光來做太陽能發電，án-ne好好仔鬥搭、調度，就免驚koh欠電--ah！」看素玲小姐in一人一句tī hia答喙鼓，講kah kiōng-beh大聲--起-來，柳哥緊踏擋仔，接落去講：「Ueh！Lán是來tshit-thô--ê，mài講kah hiah嚴肅--lah！」逐家聽了lóng起愛笑，緊做伙應講：「阮是leh討論，無leh sio諍！」講了繼續hi-hi-huā-huā，tī漁港邊--a排phòo-sù hip相，留落美麗ê影像。趁海湧拍tsiūnn駁岸，一大phiàn白色ê水幕溢kuân-kuân ê時，逐家聽柳--哥ê口令跳kuân--起-來，tī hit个瞬間，「lìn-gòo咬一喙」ê手機仔已經kā眾人可愛ê形影hip--落-來--ah。阿成驚帽仔hōo風吹走--去，正手一直khiú-tiâu-tiâu。繡惠姊kā彩色ê圍巾提tī手--裡，hip相ê時hōo強風吹kah變做一面iānn-iānn飛ê旗仔。目睭看ǹg海岸邊ê肉粽角，tī社區教插花ê繡惠姊不知不覺又koh開喙nauh講：「Hainnh！海岸線本來suí-suí，人類實在有夠無知，tàn一寡紅毛塗khōng ê肉粽角，bái糊糊，一屑仔美感to無，kā天然ê環境破壞了了！」聽繡惠姊án-ne講，素玲小姐koh有意見--ah，就細細聲應講：「人he肉粽角是法國人頭先使用--ê，全世界多數國家mā lóng有採用，tī地質khah lám、khah ē hōo海湧tshiâng歹--去ê海岸囥一寡肉粽角，雖然無美觀，m̄-koh mā是目前不得已ê做法。」阿成恬恬仔聽，lóng無tshap喙。伊感覺繡惠姊kah素玲小姐講了lóng有理，只是用無仝ê角度leh看代誌niā-niā。環境保護kah經濟發展lóng真重要，若ē-tàng兼顧是上kài好。柳--哥好意tshuā好朋友來松柏漁港lau-lau se̍h-se̍h--leh，看著肉粽角kah大風車，無意中suah引起逐家關心，話題mā講tuì hia去。逐家bóng phò-tāu，時間真緊來到下晡點半。Beh離開松柏漁港--ah，一tsūn聲勢驚--人ê海風kah強湧拍--過-來，阿成頭殼內kan-na想講：海岸邊若無囥一寡堅固ê肉粽角，海湧暝kah日無停一直leh tshiâng，駁岸做koh-khah好，mā ē hōo海水tshiâng kah崩崩--去！經濟一直發展，欠缺美感ê肉粽角，kám是無法度閃避ê罪惡？暝kah日製造噪音ê大風車，tang時tsiah有改善ê良方？#Lán來講看māi 專欄，本文使用教育部推薦漢字kap臺灣閩南語羅馬字拼音方案。台文通訊BONG報329期，2021年8月出刊。歡迎捐款贊助　#李江却台語文教基金會　（捐款可抵稅，匯款後請通知02-23112199）線上捐款(定期定額) https://donate.newebpay.com/Period/akhioh/lkk線上捐款(單筆) https://donate.newebpay.com/akhioh/lkk郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
