台文通訊BONG報: KANO電影hō͘我ê感動
◎黃靖玉 


一个kap野球相關ê故事，tsit齣電影KANO看完，hō͘我有真濟感動，逐个人to認為無可能去做ê代誌，in suah做kah到；凡勢一開始別人ē認為in是一陣gōng人teh眠夢，但是一切suah因為一位教練ê出現來改變，原本是無贏過任何比賽ê球隊，tsit-má suah因為夠額ê訓練變成ē-tàng參加甲子園ê球隊，tī最後表現出上hō͘逐家尊敬ê運動家精神，每一个人lóng盡家己ê力量來拍野球，無想beh hō͘人生有遺憾，in ê精神真值得lán來學習。我認為有家己ê夢想，是一件真幸福ê代誌，因為m̄是每一个人lóng ē-tàng真緊就揣著人生當中家己想beh做ê代誌，所以講，有夢想就要拍拚去完成，hō͘家己ê人生過著khah精彩，因為青春少年十八歲kan-taⁿ有一擺，若是失--去，就bē koh轉（tńg）--來，mā因為出社會了後ē有真濟人生中ê新煩惱出現，tsit-má做學生，koh算是khah單純ê時tsūn，，趁iáu有氣力kap熱情，有夢想就ài去追求，mài浪費時間sńg手機仔，手機仔收--起-來，好好仔把握青春，m̄-thang hō͘家己ê人生留下遺憾，想beh創啥就緊去做，因為未來ê家己有可能因為生活中ê代誌漸漸來bē記得當初家己ê hit款心情，最後漸漸hō͘生活支配，變成一位完全無任何欲望ê人，án-ne實在真可憐。Lán人tī tsit个世界出世，bē-sái無熱情kap夢想，無，人kap動物有啥mih差別，kan-taⁿ食、lim、睏、放、sńg，一工就án-ne過--去，人除了ài做khang-khuè、戀愛、交朋友、結婚，一生中有偌濟時間ē用得來追求夢想，對幼稚園到高中規路teh讀冊，為著成績、好學校來讀冊，tsit-má到大學有真濟時間hō͘ lán家己來安排，ē-sái講是追求家己夢想ê好時機，無爸母tī身軀邊，一切獨立ê生活，家己做主，家己想beh過按怎ê生活，tio̍h-ài看家己按怎拍拚。 Tuì細漢開始，我有真濟夢想，但是因為一直重視讀冊tsit部份，有ê夢想tsit-má想--起-來，hit份熱情漸漸消失--ah，我感覺真可惜，但是tsit-má mā koh有新ê夢想，所以我決定好好仔把握未來ê一年半，tī出社會進前，我想beh有koh-khah濟生活中ê體驗，ná享受生活，ná追求夢想，hō͘夢想m̄是單純teh眠夢，是hō͘夢想變成我性命中ê一部份，有人講「有夢上suí」，我想就是叫lán ài勇敢做家己、追求家己所愛--ê ê意思，因為lán是家己ê主人。



 （做者是台中教育大學台語系ê學生；字詞語法編輯有kā si-á-geh。）
