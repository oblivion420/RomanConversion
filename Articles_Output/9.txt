台文通訊BONG報: 台灣合奏　島國交響——聽蕭泰然演奏曲
#做伙來唸詩 專欄，本文使用教育部推薦漢字kap臺灣閩南語羅馬字拼音方案。
台文通訊BONG報311期，2020年2月出刊。



李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：陳正雄

將規个台灣囥坦橫
Tsiânn做一台鋼琴

用堅定ê雙手出力
掀開烏暗沉重歷史ê崁蓋
Tuì 1947年2--月開始演奏
連suà彈到
1979年年底做一个坎站
原本是春天起頭歡喜輕鬆ê快板
哪ē雄雄tńg音　透lām悲哀傷心ê牽亡調
應該是寒天時仔冷清沉重ê慢板
按怎一時變調　tsiânn做激情衝動ê進行曲

用溫柔ê tsíng頭來回
走揣烏白單調世界ê背後
深埋tī土地內底五彩自然ê原音
釋放長期關禁ê靈魂m̄免koh再含冤
Tháu開久年綑縛ê良知m̄免繼續吞忍

Tī太平洋曠闊ê舞台
天星lóng金金看　風湧也恬恬leh聽
日頭kap月娘換班　早暗輪流拍燈照光
海鳥kap飛魚連線　暝日無歇轉播放送
一句一句一tsūn一tsūn向全世界發聲

將四百冬來斷裂ê短音節
編寫做一篇偉大久長ê史詩
用台灣家己ê聲調
做伙合奏

Kā規个島國徛hōo直
就是一支提琴

用一世人ê堅持做弓
E動
中央山脈強硬ê琴弦
Tuì高屏海岸深沉平靜ê極低音
一路peh到
玉山頂頭尖利冷淡ê上kuân音
用北緯22度半ê熱情攬抱
海拔3900外公尺ê孤單

用數十冬ê深情做曲
吸引蔗葉青翠ê喉韻　稻穗金黃ê鼻聲sio招來回
起落合音
打動姿勢倔強ê鐵杉　立場固執ê圓柏牽手前後
搖幌伴奏

連長年冰凍ê霜雪mā溶做絞滾ê溪水
流落山崁流過平洋流入海口
親像枯ta久時ê氣血恢復燒燙ê活力
流出心臟　流向身軀　流到四肢
Hōo kiōng-beh無脈ê尊嚴重新跳動
Hōo將近斷khuì ê驕傲koh再喘khuì

Kā 2000萬人分散ê單音符
譜曲出一首優美感心ê樂章
用島國特殊ê音韻
同齊交響









附記：蕭泰然（1938～2015），出世tī tann高雄市鳳山區，國際出名音樂家。主要作品包含「C調大提琴協奏曲」、「C小調鋼琴協奏曲」、「一九四七序曲」、「福爾摩沙交響曲」等。有「台灣拉赫曼尼諾夫」、「台灣當代上傑出ê音樂家」ê稱呼。




#做伙來唸詩 專欄，本文使用教育部推薦漢字kap臺灣閩南語羅馬字拼音方案。

台文通訊BONG報311期，2020年2月出刊。





歡迎捐款贊助　#李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox




郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。







◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
