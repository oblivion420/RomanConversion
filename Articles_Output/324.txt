台文通訊BONG報: 台灣生態悲喜曲
周定邦

1.玉山紅心柏白木林
Tī斑芝kā天
  織做白綿綿ê雲 了後
Tī苦苓仔kā風
  染做茄仔色ê海 了後

一聲雷  tân 
Hmh醒3952公尺kuân ê
  Khut強

紅心柏踏tī Bunun傳說ê胸坎
走揣天使ê目屎

Sîn無雨水ê  Ú-súi（雨水）
堅心khàng過一粒一粒刺心ê
  火kho͘
Suah hông lia̍p做一sian一sian
  Lâm雪ê石膏尪仔
M̄願    kā目屎kǹg做一kuāⁿ
  Mo͘h kah吐血ê
  Luí志

規山坪（phiâⁿ） phuì kah lóng是
  春天ê phoh
哀嘆ê puh-íⁿ聲
Huân tī雪--裡
Li̍h線tsuā ê khut強 tsiâu
  Sui--去

Ǹg望  ǹg望
Ǹg望ǹg望來lòng門
Hō͘ guán一滴天使ê目屎
Guán就beh亭亭
Kā玉山 徛kah
  青青青

2.七股內海

Lò跤鳥仔 ná踏蹺（khiau）陣
Kā跤插入地心一萬兩千里
一枝一枝kho͘做 
  青山港汕
  網仔寮汕
  頂頭額汕
烏肚鳥仔穿一su「天鵝湖」
Tī水筆仔、海茄苳牽kah青ling-ling ê    

網仔kuè--裡
  跳
  浪漫

掛放送頭ê耳仔
恬恬徛tī風--裡
聽  lā-pue講古
時速五十khí-lo͘h ê íng過
盤海過湧  八千里
像入銃籽ê掃射
淹崁台江3000年

古早古早
Guán阿祖ê阿祖ê阿祖ê阿祖

白鴒鷥  暗光仔
Bú-lōng千六甲烏khâm-khâm ê
  驚惶
Kiā目仔    kō͘秒速三米八ê
Huah-hiu  走去giú嚨喉鐘仔
Khōng-khiang仔  kā翼股ut做
  鑼  拍  鼓  挵
Kin鰗鰡拍 蛇拳
海和尚    像tsǹg-ku̍t仔機
Kā四五尺深ê大悲咒
夯kah一ìng一ìng
M̄知死ê tuā-kóng-sian
學烏旋風李逵  tī in ê跤tâng
  舞  雙斧
Lô͘-tsî tī徛棚仔頂
Phi衫  欣賞一齣古nó͘-sū古ê
  內海風雲

古早古早
Guán阿祖ê阿祖ê阿祖ê阿祖

3.南路鷹世紀傳奇

落山風tshuā guán一路落南
恆春半島leh叫--guán
翻頭
故鄉是pha-hng ê記持
五千外里長，十khí-lo͘h闊ê堅心
Thn̂g種kap死亡
Tī翼股 滾liòng

日頭酒醉  the tī紅霞ê胸坎
月娘沓沓仔徛tī kha-tsiah
借一phiàn相思林
目，喙，爪，翼
Kō͘ 上飄撇ê khut勢
像流星歇tī恬靜ê天河
利劍劍ê目神
拆食 tō͘-tīng，蛤仔，夜pô
Guán ê面是一首死亡

拆ha̍h，kā堅心絞做一káng
  龍捲風
Pha-kho͘  tshìng-kuân
Tshìng-kuân  pha-kho͘
紮規身軀  sa-bí-sí
飛
飛飛
飛飛飛飛
飛過茫茫ê大海
飛飛飛飛
飛飛
飛
飛到祖靈kho͘--guán ê所在

Mâ年春分  guán ē轉--來
獵銃
Guán beh用一支hō͘時間tiāⁿ--去ê爪
Kā am貪ê銃子
  Sai還--恁

1. 玉山紅心柏：玉山圓柏。2.Lò跤鳥仔：『高蹺鴴』。3.烏肚鳥仔：『黑腹燕鷗』。4.lā-pue：『黑面琵鷺』。5.暗光仔：『夜鷺』。6.kiā目仔：『角眼沙蟹』，koh號做「沙馬仔」。7.khōng-khiang仔：『彈塗魚』。8.海和尚：『和尚蟹』。9.tsǹg-ku̍t仔機：鑽掘機。10.tuā-kóng-sian：『招潮蟹』。11.lô͘-tsî：『鸕鶿』。12.徛棚仔：蚵架ê一種。13.南路鷹：灰面鷲。

（這篇是2011年阿却賞tio̍h獎作品）
