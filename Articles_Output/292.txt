台文通訊BONG報: 328期-編輯室ê話
30冬前，有一陣要意台語ê未來ê前輩，決定同齊來創辦台語文雜誌，tsiah有《台文通訊》tī洛杉磯puh-ínn。30年來，伊講文化、sueh歷史、記心情、論科學......，啥mi̍h to有，有濟濟值得收藏ê作品。Uì《台文通訊》到tsit-má ê《台文通訊BONG報》，伊ê多元、自由kap包容，一直lóng無改變。台語文雜誌創刊30週年tsit款大代誌，本底應當是ài招逐家做伙來鬧熱--一-下，m̄-koh，受著疫情影響，實體活動bē辦--得，變做線頂ê慶祝會。透過tsit个方式，顛倒kā海內外濟濟台文有志，做一擺lóng箍做伙，仝款鬧熱滾滾！除了看著bē少台語文運動ê sia̋n-pái以外，mā有tsiok濟少年人來參加。有專門講台語議題ê網tshìng、有tī海外開辦台文班ê會長、有成立台語共學團、台語親子友善課程ê爸母，有人搬戲、寫歌、編尪仔冊等等。Mā有立委來關心母語政策ê進展。逐家tī世界各地，用in上gâu ê方式，鬥陣來tshui-sak台語。慶祝會講煞，tńg來看tsit期雜誌有啥mih好料？刊冬外ê【台文通訊30週年經典回顧】專欄，討論台語文書寫、文字標準化、對台語文未來發展ê ǹg望，tsit期kā重點lóng整理做一篇。〈Kā阮兜ê夢想，捏做囡仔畫本〉記錄莊佳穎教授出版囡仔古ê過程，母語beh生湠，培養koh-khah濟台語囡仔，是現此時kài重要ê代誌。〈Kah Tâi-bûn ê Iok-hōe〉hōo lán看著少年爸母拍拚學台語ê用心。6--月是畢業ê季節，雖bóng kan-na ē-tàng tī線頂舉辦，台大歷史系ê周婉窈教授用台語致詞，mā借tsit个機會提醒逐家，ài ē-hiáu看世界ê變化，好好仔了解、寶惜台灣ê民主自由。以上tsia--ê，hōo lán相信，行過30冬，台語thn̂g湠ê火種m̄-nā iáu未hua--去，koh ē有濟濟人繼續kā點--落-去！Mā ǹg望逐家繼續支持《台文通訊BONG報》kap李江却台語文教基金會，hōo lán做伙kā 寶貴ê語言文化一直傳--落-去。台文通訊BONG報328期，2021年7月出刊。歡迎捐款贊助　#李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox有固定的長期捐款， 讓更多的台語文相關計畫可以穩定的推行，感謝逐家。郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
