台文通訊BONG報: 徛死
王昭華


舊年，後壁園ê荔枝有一欉，無緣無故規欉焦--去，我第一擺聽著客話有tsit个講法：he叫做「徛死」，徛--leh，死--去。
Tī庄跤不時tsia se̍h、hia se̍h，發見幾若欉「徛死」ê樹仔：樹型明明to好勢好勢，thài ē規欉焦khok-khok？In ê形象，就是標準ê「徛死」，除了葉仔lian--去勼--去以外，樹kho͘樹le ê架勢，無一絲仔妥協。我遠遠看著in已經斷氣，tsiah koh近倚--去，斟酌驗屍，通常ē發現in樹頭ê皮，hông剝一輾--去——像刣雞tuì嚨喉割——不而過，雞是一割喉就斷khuì，tsiah hō͘雞血去khok-khok-tin；樹kho͘無仝，咱人m̄是一擺kā斬斷，隨結束伊ê性命，是剝一tîng皮，hō͘伊水分、營養分bē得過，ná凌遲削肉án-ne，慢慢仔hō͘死，等候伊規欉焦水，tsiah好剉、好收拾。
Tsit款死法，並m̄是作穡人原本leh講「徛死」ê意思；Tse是人為--ê，是人對樹仔ê處決，beh腰斬m̄腰斬、beh凌遲m̄凌遲，對人來講khah方便處理ê一種酷刑。

Beh tī入A庄ê大路邊，一欉應該有二十年ê樟仔，就án-ne徛--leh，hông剝一輾ê皮，規欉焦--去；He tī人ê寮仔邊，屬私人土地，無話講。Tī B庄ê庄內，一欉mā是bē細欉ê樟仔，uan-na án-ne徛--leh，hông剝一輾ê皮，規欉焦--去；He mā tī人ê破瓦厝邊，私人土地，無法--得。Tī C庄庄外，一條規劃beh歡迎人騎跤踏車來se̍h ê產業道路，可能是有請（tshíng）著一條錢，沿路兩爿種規排苦苓仔，我tsiah歡喜leh想講，嗯，tse春天來若開花，一定真suí！...想bē到，suah看伊徛好好兩排，一工一工枯焦（ko͘-tâ），原來，樹頭早就有人動刑。

「行道樹」是大都市人tsiah需要--ê：遮蔭（jia-ńg），看suí，製造情調，suh lah-sap空氣...草地人無需要tsia--ê。本來就無外闊ê產業道路，雙爿面lóng有樹仔ke tsiâⁿ鎮tè；樹le伸tuì路中央來，車過驚ē去khê--著；樹身遮日頭，路邊ê農作物，日.曝比人khah少，產量ē去影響--著；草地所在，一sì-kè翠青，恁都市人主張ê「綠化」，來到guán tsia，m̄免koh「化」--ah啦。

Hit兩排hō͘人割喉、無聲koh thang唱「春之歌」ê苦苓仔，徛kah有一日，忽然間lóng失蹤--去，賰點仔膠路邊小tham--出-來ê樹頭，知死，m̄敢、mā無才調koh再發--ah。一條錢，一个營造計劃，就án-ne恬恬「化」--去。

「徛死」，ná像一个行bē開跤、走無路ê人，hō͘命運「就地正法」。

前幾日仔，我第二擺聽著「徛死」，tsiah知咱Hō-ló話mā有án-ne講。

隔壁園仔頂個月種ê大同仔，lóng「徛死」了了，規欉死--去，種無幾欉--起-來，六千kho͘ ê栽仔錢現nó͘-su̍t。無ta-uâ，園主換去買高麗菜栽仔來種，雖然高麗菜tī產地已經huah kah一粒五kho͘ niâ，種來家己tsiⁿ矸仔菜mā好。

為啥mi̍h ē「徛死」？聽講是仝一坵（khu）園，前後期若種仝類ê作物，菌khah gâu sio uè，比較khah ē「徛死」；除非種別項，上好是差khah遠--ê，iah無就是田ài kā浸水，兩期中央làng khah久--ê。In ê園進前種紅hiam椒仔，了.掖臭菁仔，臭菁仔紡--起-來tsiah koh種大同仔，紅薟椒仔kap大同仔，算lóng屬hiam椒仔類--ê。

若照án-ne ê理路，kám講，是因為作物無輪替，lóng仝類--ê leh sio uè，致使來「徛死」？！——Bē-tín-bē動徛好好，khuaⁿ-khuaⁿ仔死，hit个光景，實在真恐怖；早已經死--ah-ê，iáu規欉好勢好勢徛kah穩tak-tak，lóng bē倒也lóng m̄倒，he koh-khah恐怖。

王昭華





      舊年，後壁園ê荔枝有一欉，無緣無故規欉焦--去，我第一擺聽著客話有tsit个講法：he叫做「徛死」，徛--leh，死--去。


      Tī庄跤不時tsia se̍h、hia se̍h，發見幾若欉「徛死」ê樹仔：樹型明明to好勢好勢，thài ē規欉焦khok-khok？In ê形象，就是標準ê「徛死」，除了葉仔lian--去勼--去以外，樹kho͘樹le ê架勢，無一絲仔妥協。我遠遠看著in已經斷氣，tsiah koh近倚--去，斟酌驗屍，通常ē發現in樹頭ê皮，hông剝一輾--去——像刣雞tuì嚨喉割——不而過，雞是一割喉就斷khuì，tsiah hō͘雞血去khok-khok-tin；樹kho͘無仝，咱人m̄是一擺kā斬斷，隨結束伊ê性命，是剝一tîng皮，hō͘伊水分、營養分bē得過，ná凌遲削肉án-ne，慢慢仔hō͘死，等候伊規欉焦水，tsiah好剉、好收拾。


     Tsit款死法，並m̄是作穡人原本leh講「徛死」ê意思；Tse是人為--ê，是人對樹仔ê處決，beh腰斬m̄腰斬、beh凌遲m̄凌遲，對人來講khah方便處理ê一種酷刑。



     Beh tī入A庄ê大路邊，一欉應該有二十年ê樟仔，就án-ne徛--leh，hông剝一輾ê皮，規欉焦--去；He tī人ê寮仔邊，屬私人土地，無話講。Tī B庄ê庄內，一欉mā是bē細欉ê樟仔，uan-na án-ne徛--leh，hông剝一輾ê皮，規欉焦--去；He mā tī人ê破瓦厝邊，私人土地，無法--得。Tī C庄庄外，一條規劃beh歡迎人騎跤踏車來se̍h ê產業道路，可能是有請（tshíng）著一條錢，沿路兩爿種規排苦苓仔，我tsiah歡喜leh想講，嗯，tse春天來若開花，一定真suí！...想bē到，suah看伊徛好好兩排，一工一工枯焦（ko͘-tâ），原來，樹頭早就有人動刑。



    「行道樹」是大都市人tsiah需要--ê：遮蔭（jia-ńg），看suí，製造情調，suh lah-sap空氣...草地人無需要tsia--ê。本來就無外闊ê產業道路，雙爿面lóng有樹仔ke tsiâⁿ鎮tè；樹le伸tuì路中央來，車過驚ē去khê--著；樹身遮日頭，路邊ê農作物，日.曝比人khah少，產量ē去影響--著；草地所在，一sì-kè翠青，恁都市人主張ê「綠化」，來到guán tsia，m̄免koh「化」--ah啦。



     Hit兩排hō͘人割喉、無聲koh thang唱「春之歌」ê苦苓仔，徛kah有一日，忽然間lóng失蹤--去，賰點仔膠路邊小tham--出-來ê樹頭，知死，m̄敢、mā無才調koh再發--ah。一條錢，一个營造計劃，就án-ne恬恬「化」--去。



    「徛死」，ná像一个行bē開跤、走無路ê人，hō͘命運「就地正法」。



     前幾日仔，我第二擺聽著「徛死」，tsiah知咱Hō-ló話mā有án-ne講。



     隔壁園仔頂個月種ê大同仔，lóng「徛死」了了，規欉死--去，種無幾欉--起-來，六千kho͘ ê栽仔錢現nó͘-su̍t。無ta-uâ，園主換去買高麗菜栽仔來種，雖然高麗菜tī產地已經huah kah一粒五kho͘ niâ，種來家己tsiⁿ矸仔菜mā好。



     為啥mi̍h ē「徛死」？聽講是仝一坵（khu）園，前後期若種仝類ê作物，菌khah gâu sio uè，比較khah ē「徛死」；除非種別項，上好是差khah遠--ê，iah無就是田ài kā浸水，兩期中央làng khah久--ê。In ê園進前種紅hiam椒仔，了.掖臭菁仔，臭菁仔紡--起-來tsiah koh種大同仔，紅薟椒仔kap大同仔，算lóng屬hiam椒仔類--ê。



     若照án-ne ê理路，kám講，是因為作物無輪替，lóng仝類--ê leh sio uè，致使來「徛死」？！——Bē-tín-bē動徛好好，khuaⁿ-khuaⁿ仔死，hit个光景，實在真恐怖；早已經死--ah-ê，iáu規欉好勢好勢徛kah穩tak-tak，lóng bē倒也lóng m̄倒，he koh-khah恐怖。
