台文通訊BONG報: 走鼠串（一）
作者：陳雷



Hit个戒嚴ê時代，tse代誌消息封鎖，到tann無啥人知。檢采m̄是親像天頂救星某某偉大總統khiau--去hit款政治ê大事，卻也是lán台灣庄跤稀罕ê傳說。所ē記，聽講古早單單一回。若無錯，應該是以前日本人ê時代--lah。

講hit个倚海僻勢ê小所在，罕得人到，真少人蹛。有一站真久，in pâ過身了，孤孤阿喜一人。後--來上kài發達ê年冬，也不過四五戶ê人家。海墘khioh海菜，鹹地種番薯，散赤kah鬼beh拖--去。連一个公認ê地名to無。Hōo人ê印象，有、無lóng仝款，無人計較。向西一phiàn曲線彎khiau ê 澳，平thánn ê海埔, 東爿坎坎khia̍t-khia̍t番薯韌命生湠ê鹹地。景緻一tó優美，若算是現代觀光事業特定ê景點，也bē嫌--得。需要hōo伊一个suí名。暫時號做澳底，相當sù配，bē失人禮。

向南兩、三點鐘，一个好名字ê庄頭，叫做美水，討海人ê海口。近海魚濟，經濟發達，總--是無澳底觀光優美ê品質。Làng工ê日，阿喜來tsia khioh pùn-sò，酒矸、豆油矸、舊新聞紙賣錢。美水ê人看伊無，庄跤sông，叫伊gōng喜--à。其實m̄是gōng，海口人ngē-tsiānn，學規年thàng天透bē煞ê海風keh-kiō͘nn。

有時想--著就愛kā人tâu：「我八歲ê時，guán老母hōo鳥鼠咬--死。」美水--ê無人beh信，不過澳底ê人信信。Tann你ē問，人hōo鼠活活咬--死，kám m̄是有khah離譜？！講也有理，有一个因故。戒嚴令時代，消息封鎖，歹代誌少人知。澳底ê鼠m̄比別位，貓hiah大隻。Lán講「人sán，鼠大隻」，無m̄-tio̍h，春嫂in有飼貓，澳底單獨一隻，好看頭niā-niā，看著tse鼠，走kah無尾溜--去。

確實in母--à鳥鼠咬死了，in pâ去Makattau ê庄--裡探聽。Makattau ê長老講：「有--lah。Tse代誌單單一擺。年冬上kài歹，tīnn流滿月ê都合。」Koh講，大武山ê狗m̄驚鼠。所以in pâ入去Makattau ê聖山大武山掠狗，tńg--來飼bē乖。He狗野性，lóng家己放生，變做自由ê流浪狗。Tsiânn實過--來一甲子，澳底m̄ bat koh有鼠咬人ê事件。

大武山ê狗kap市內ê狗無仝。第一，in bē啥ē吠，m̄-kú真gâu khoo狗螺，所以Makattau ê人講，m̄是狗，是山內ê bâ，豺狼ê兄弟。第二，野性飼bē乖，m̄愛kap人做伙，kap人bē親，家己放生去討食。第三，m̄驚大隻鼠，專門掠來食。所以狗來以後，he鼠ke真收跤，m̄敢凊彩咬--人，也m̄敢鳥鼠仔囝直直生、直直湠。


阿呆m̄是伊ê名，叫久慣勢--ah，連in母--à mā bē記得伊ê原名。不過，阿呆m̄是呆，m̄愛kap人交tshap niā-niā，hām澳底ê狗仝款。或者tsit个緣故，kap狗特別相好ē ha̍h，tiānn-tiānn sio揣，thi-thi-thu̍h-thu̍h，話講規晡，概成lóng聽有。現代醫學ê智識診斷，應該是自閉ê症頭，m̄是gōng 呆。

澳底ê海埔m̄-nā觀光ê優美，而且一年一回，便若8--月滿月tīnn流ê都合，海外ê龜千里遠遠一路tńg--來，tī tsia in出世ê海墘放卵。所以一年一回，母仔囝來海墘khioh龜卵。龜卵值錢，家己m̄甘食，kuānn去美水賣錢買新衫。

Tsit年8--月滿月tīnn流ê都合，he龜照時間一隻一隻lóng tńg--來--ah。母仔囝tī海埔等--in。滿--à tshuā頭。伊上大隻，伊ē認--得。Kha-tsiah-phiann螺仔殼生kah tīnn-tīnn。He龜見人也bē生份，到位就hē性命爬uì沙埔ê kuân地，去hia放卵。阿喜、阿呆規暝khioh卵，到天beh光，風湧tng大，阿喜雄雄聽著後面哀一聲，越一下頭，阿呆無--去--ah，生狂直直走，直直揣。天光ê海風suh-suh叫，hē性命hiu也無聽--見。海水一湧一湧，有出無入，tng-teh khó流，揣到中晝出大日，海埔無半人，單單揣著一跤阿呆ê紅淺拖。

過--來逐日來hia等。海埔kuân地ê風hiu-hiu叫，bē輸阿呆teh哀，原在無看伊ê影。澳底ê狗揣無阿呆，也來hia等。一禮拜一禮拜過，阿喜比he一湧一湧ê海，講：「阿呆去--ah，lán tsia等，伊liam-mi就tńg--來。」

隔tńg年8--月，hit个滿月tīnn流ê都合，龜lóng tńg--來--ah。滿--à tshuā頭，到位一隻一隻爬uì沙埔，單單一隻新來--ê，kha-tsiah-phiann無生螺仔殼，爬來阿喜ê跤邊，徛hia掠伊真真看，也bē生份。阿喜叫是伊新手m̄ bat，比he kuân地講：「Uì hia去。」He龜原在m̄行，海埔爬來爬去。到天光，龜放卵了，tsiah tuè人一隻一隻爬uì海--裡去。

連suà三暗，阿喜夢見阿呆，tī龜放卵ê海埔kā伊講：「阿母，我明年tsiah-koh tńg來看--你。」雄雄哀一聲就無--去--ah。Tsiah想起hit隻新來ê龜，掠伊真真看，敢m̄就是阿呆tńg來teh看--伊？愈想愈真，心內愈m̄甘，規年ê傷心孤單變做期待ê ǹg望。喙念：「阿母蹛tsia等！」

過--來一年一回，仝hit个龜tńg來放卵ê都合，he龜tī khioh著紅淺拖ê海埔，掠伊真真看。阿喜kā伊講：「阿母tī tsia等--你！」比he沙崙ê kuân地，講：「緊uì hia去。」He龜聽伊ê話，爬uì沙崙去放卵。

Uì hit年起，伊無koh khioh龜卵。10--月龜放卵煞，逐暗來海埔顧卵。田--裡ê鼠若來--ooh，伊用棍仔摃。到10--月龜囝pū--出-來，一隻一隻tī海埔爬。海鳥tī天頂看--著，規大陣飛--落-來，尖尖ê 喙pue thóng去食。阿喜攑竹篙趕鳥，顧龜囝m̄-thang hōo鳥食--去。

（後期繼續）


Sann-kap讀小說專欄，本文使用教育部推薦漢字kap臺灣閩南語羅馬字拼音方案。
台文通訊BONG報302期，2019年5月出刊。

--------------------------------------------

李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

作者：陳雷





1

                                                        

Hit个戒嚴ê時代，tse代誌消息封鎖，到tann無啥人知。檢采m̄是親像天頂救星某某偉大總統khiau--去hit款政治ê大事，卻也是lán台灣庄跤稀罕ê傳說。所ē記，聽講古早單單一回。若無錯，應該是以前日本人ê時代--lah。



講hit个倚海僻勢ê小所在，罕得人到，真少人蹛。有一站真久，in pâ過身了，孤孤阿喜一人。後--來上kài發達ê年冬，也不過四五戶ê人家。海墘khioh海菜，鹹地種番薯，散赤kah鬼beh拖--去。連一个公認ê地名to無。Hōo人ê印象，有、無lóng仝款，無人計較。向西一phiàn曲線彎khiau ê 澳，平thánn ê海埔, 東爿坎坎khia̍t-khia̍t番薯韌命生湠ê鹹地。景緻一tó優美，若算是現代觀光事業特定ê景點，也bē嫌--得。需要hōo伊一个suí名。暫時號做澳底，相當sù配，bē失人禮。



向南兩、三點鐘，一个好名字ê庄頭，叫做美水，討海人ê海口。近海魚濟，經濟發達，總--是無澳底觀光優美ê品質。Làng工ê日，阿喜來tsia khioh pùn-sò，酒矸、豆油矸、舊新聞紙賣錢。美水ê人看伊無，庄跤sông，叫伊gōng喜--à。其實m̄是gōng，海口人ngē-tsiānn，學規年thàng天透bē煞ê海風keh-kiō͘nn。



有時想--著就愛kā人tâu：「我八歲ê時，guán老母hōo鳥鼠咬--死。」美水--ê無人beh信，不過澳底ê人信信。Tann你ē問，人hōo鼠活活咬--死，kám m̄是有khah離譜？！講也有理，有一个因故。戒嚴令時代，消息封鎖，歹代誌少人知。澳底ê鼠m̄比別位，貓hiah大隻。Lán講「人sán，鼠大隻」，無m̄-tio̍h，春嫂in有飼貓，澳底單獨一隻，好看頭niā-niā，看著tse鼠，走kah無尾溜--去。



確實in母--à鳥鼠咬死了，in pâ去Makattau ê庄--裡探聽。Makattau ê長老講：「有--lah。Tse代誌單單一擺。年冬上kài歹，tīnn流滿月ê都合。」Koh講，大武山ê狗m̄驚鼠。所以in pâ入去Makattau ê聖山大武山掠狗，tńg--來飼bē乖。He狗野性，lóng家己放生，變做自由ê流浪狗。Tsiânn實過--來一甲子，澳底m̄ bat koh有鼠咬人ê事件。



大武山ê狗kap市內ê狗無仝。第一，in bē啥ē吠，m̄-kú真gâu khoo狗螺，所以Makattau ê人講，m̄是狗，是山內ê bâ，豺狼ê兄弟。第二，野性飼bē乖，m̄愛kap人做伙，kap人bē親，家己放生去討食。第三，m̄驚大隻鼠，專門掠來食。所以狗來以後，he鼠ke真收跤，m̄敢凊彩咬--人，也m̄敢鳥鼠仔囝直直生、直直湠。



2



阿呆m̄是伊ê名，叫久慣勢--ah，連in母--à mā bē記得伊ê原名。不過，阿呆m̄是呆，m̄愛kap人交tshap niā-niā，hām澳底ê狗仝款。或者tsit个緣故，kap狗特別相好ē ha̍h，tiānn-tiānn sio揣，thi-thi-thu̍h-thu̍h，話講規晡，概成lóng聽有。現代醫學ê智識診斷，應該是自閉ê症頭，m̄是gōng 呆。



澳底ê海埔m̄-nā觀光ê優美，而且一年一回，便若8--月滿月tīnn流ê都合，海外ê龜千里遠遠一路tńg--來，tī tsia in出世ê海墘放卵。所以一年一回，母仔囝來海墘khioh龜卵。龜卵值錢，家己m̄甘食，kuānn去美水賣錢買新衫。



Tsit年8--月滿月tīnn流ê都合，he龜照時間一隻一隻lóng tńg--來--ah。母仔囝tī海埔等--in。滿--à tshuā頭。伊上大隻，伊ē認--得。Kha-tsiah-phiann螺仔殼生kah tīnn-tīnn。He龜見人也bē生份，到位就hē性命爬uì沙埔ê kuân地，去hia放卵。阿喜、阿呆規暝khioh卵，到天beh光，風湧tng大，阿喜雄雄聽著後面哀一聲，越一下頭，阿呆無--去--ah，生狂直直走，直直揣。天光ê海風suh-suh叫，hē性命hiu也無聽--見。海水一湧一湧，有出無入，tng-teh khó流，揣到中晝出大日，海埔無半人，單單揣著一跤阿呆ê紅淺拖。



過--來逐日來hia等。海埔kuân地ê風hiu-hiu叫，bē輸阿呆teh哀，原在無看伊ê影。澳底ê狗揣無阿呆，也來hia等。一禮拜一禮拜過，阿喜比he一湧一湧ê海，講：「阿呆去--ah，lán tsia等，伊liam-mi就tńg--來。」



隔tńg年8--月，hit个滿月tīnn流ê都合，龜lóng tńg--來--ah。滿--à tshuā頭，到位一隻一隻爬uì沙埔，單單一隻新來--ê，kha-tsiah-phiann無生螺仔殼，爬來阿喜ê跤邊，徛hia掠伊真真看，也bē生份。阿喜叫是伊新手m̄ bat，比he kuân地講：「Uì hia去。」He龜原在m̄行，海埔爬來爬去。到天光，龜放卵了，tsiah tuè人一隻一隻爬uì海--裡去。



連suà三暗，阿喜夢見阿呆，tī龜放卵ê海埔kā伊講：「阿母，我明年tsiah-koh tńg來看--你。」雄雄哀一聲就無--去--ah。Tsiah想起hit隻新來ê龜，掠伊真真看，敢m̄就是阿呆tńg來teh看--伊？愈想愈真，心內愈m̄甘，規年ê傷心孤單變做期待ê ǹg望。喙念：「阿母蹛tsia等！」



過--來一年一回，仝hit个龜tńg來放卵ê都合，he龜tī khioh著紅淺拖ê海埔，掠伊真真看。阿喜kā伊講：「阿母tī tsia等--你！」比he沙崙ê kuân地，講：「緊uì hia去。」He龜聽伊ê話，爬uì沙崙去放卵。



Uì hit年起，伊無koh khioh龜卵。10--月龜放卵煞，逐暗來海埔顧卵。田--裡ê鼠若來--ooh，伊用棍仔摃。到10--月龜囝pū--出-來，一隻一隻tī海埔爬。海鳥tī天頂看--著，規大陣飛--落-來，尖尖ê 喙pue thóng去食。阿喜攑竹篙趕鳥，顧龜囝m̄-thang hōo鳥食--去。



（後期繼續）





Sann-kap讀小說專欄，本文使用教育部推薦漢字kap臺灣閩南語羅馬字拼音方案。

台文通訊BONG報302期，2019年5月出刊。



--------------------------------------------


歡迎捐款贊助　李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。



郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。







◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
