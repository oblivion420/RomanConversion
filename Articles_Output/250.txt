台文通訊BONG報: 用自然觀察來kap囡仔講台語

蠻野講堂 https://reurl.cc/0oAEKo
#棲地復育台語講座專欄，本文使用教育部推薦漢字kap臺灣閩南語羅馬字拼音方案。台文通訊BONG報319期，2020年10月出刊。 --------------------------------------------歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
主講／林依蓉記錄／黃悅綺編按：本文是2020/9/3棲地復育台語講座「用自然觀察來kap囡仔講台語」講座摘要記錄，講者林依蓉是野塾ê共同創辦人。台灣蠻野心足生態協會舉辦ê「蠻野講堂」tuì 2019年3月份起kap李江却台語文教基金會合辦規劃有關生態環境議題ê台語講座，歡迎逐家tī逐個月第三禮拜五暗時7點到9點，同齊來「呷米共食廚房」（台北市中正區衡陽路9號3樓）擴展家己ê台語棲地（tshe-tē）！詳細資料ē-tàng看「台灣蠻野心足生態協會」FB專頁。Tī環境當中教育，ē-tàng hōo囡仔發展對自然ê敏感度，hōo in面對大自然有認知、情意、技能。若是beh tshuā囡仔認bat大自然，ē-tàng做ê代誌其實真濟，自然觀察、五感體驗，甚至是藝術創作，用花草扮公伙仔、排石頭、揣蟲thuā、用樹葉做小鬼仔殼……，lóng真心適。若是m̄知beh按怎開始tsiah好，頭先ē-sái先行入都市ê公園，tuì生活內底食ē著--ê、用ē著--ê開始認bat，譬如講厝內ê家具、囡仔kah意ê菜蔬……；若是拄著無熟sāi ê植物，若有牌仔，ē-tàng看頂kuân寫ê資訊，配合手機仔查資料ê功能，網站koh ē-tàng查詢tsit欉植物tī tang時開花，真緊就ē-sái kā囡仔紹介。用台灣tiānn看ē著ê『水黃皮』做例，伊是台灣原生ê植物，熱--人遮日、寒--人tsa̍h風，花期ē開茄仔色ê花，ē開kah真ōm、真suí，tī水墘、海濱khah tsia̍p看--著。因為『水黃皮』m̄驚khau大風，提來做防風林真好，所以mā號做「九重吹」。九重吹ê樹子ē浮tī水面，到適合ê所在生湠，有人叫伊「水流豆」。Koh有色水、氣味ê觀察，親像『水黃皮』tī台語koh號做「臭tshènn仔」、「烏樹」。Lán leh kā植物號名真有意思，仝一欉有幾若个外號，是無仝感官ê體驗。囡仔對色水ê變化mā tsiânn敏感，mā ē-sái tuì色水來熟sāi環境kap季節ê變化。親像「苦楝舅」（華語叫『台灣欒樹』），一年四季lóng總ē-tàng看著四種色水。苦楝舅ê葉仔是青色，若開花，規欉ē變黃色，koh來，樹子是紅色，樹子落尾ē變做咖啡色，所以mā kā叫做『四色樹』。除了用目睭去看，大自然中間有tsiok濟mi̍h件ē-tàng做tshit-thô-mi̍h——見笑草、pûn種子、做花箍、花phua̍h鍊，iah是kā鹹酸草葉kuáinn ê皮剝掉，葉仔勾做伙就ē-sái「giú大索」；刺查某khah臭賤，ē黏tī衫仔褲，提來做「彈子」（tuânn-tsí），囡仔就thang好sńg規下晡。有植物出現ê所在，就有動物ê形影。比如鳥隻ē kap人khah倚近、活動ê痕跡明顯。水池附近ē出現「田雞仔」，紅紅ê喙、烏色ê羽毛、青色ê跤，特徵明顯，而且ē-hiáu泅水；暗光鳥ê腹肚是米色、kha-tsiah hit爿是phú色，目睭紅紅，停睏ê時tsūn kánn-ná bē tín bē動；白翎鷥ê羽毛白siak-siak、跤真lò，動作優雅。Tī台灣tsia̍p看ē著ê白翎鷥有tsit幾種：有黃跤爪kap烏喙ê『小白鷺』、喙kap跤lóng是黃色ê『大白鷺』、喙黃色跤烏色ê『黃頭鷺』，啊若『小白鷺』到beh生湠ê時，若是夠分，目睭就ē變做紅色，ē-sái用千里鏡kā觀察。Tī校園、公園ē出現「山暗光」ê身影（華語是『黑冠麻鷺』），in出來揣食、tok杜蚓ê時，kánn-ná leh se̍h街，gōng-gōng無啥ē驚人倚近，所以mā去hōo人號做『大笨鳥』。Ē tī塗跤揣食ê鳥仔真濟款，比論翼股金色ê大花斑、pan-kah、khah細隻ê火鵻仔（hué-tsui-á，『紅鳩』），ē-tàng hōo好玄ê囡仔近距離觀察。有ê鳥仔khah oh揣，m̄-koh叫聲真好認，斟酌聽無的確ē-tàng看著in thián翼ê款。「紅喙筆仔」飛tsiok緊，叫聲親像貓仔；「Ka-ka-á」（『樹鵲』）聲音tsiok響，ná像leh叫家己ê名；『五色鳥』五彩繽紛花草suí，叫聲ná像和尚leh kho̍k木魚「kok、kok、kok」，lán tsiah叫伊「花仔和尚」。Koh來，外來種ê故事mā ē-sái kap囡仔分張，親像巴西龜、ka-līng因為引入來台灣beh做動物伴飼。In有ê可能是無細膩hōo走--去，有ê是放生ê緣故tsiah tī外口生存，in ē kap台灣原生ê物種競爭，外來種若khah歹--ê ē kā在種--ê趕走，致使在種--ê ê生存空間、數量ná來ná少。Tshuā囡仔做陣親近自然真好，m̄-koh mā有ài注意ê代誌。Tī公園tiānn看--著ê膨鼠，雖然生kah真古錐，mā khah m̄驚--人，lán ē-sái觀察in ê活動，但是盡量mài飼in食lán人ê食mi̍h。除了siunn過油、siunn過鹹，對動物ē有敗害，膨鼠iáu是有野性ê動物，若是無細膩kā拍生驚，in真有可能ē咬--人，lán上好mài去攪吵in ê生活。Lán leh做觀察ê時，ē-tàng發現大自然是tuè四季leh運行，透過聽、看、鼻、摸、食tsit寡方式kap環境互動，tī查資料、講故事ê過程中，kap囡仔做伙認bat環境，mā hōo in有koh-khah濟發揮創意ê可能。  蠻野講堂 https://reurl.cc/0oAEKo#棲地復育台語講座專欄，本文使用教育部推薦漢字kap臺灣閩南語羅馬字拼音方案。台文通訊BONG報319期，2020年10月出刊。 --------------------------------------------歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
