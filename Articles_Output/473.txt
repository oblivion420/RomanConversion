台文通訊BONG報: 玄奇ê囡仔仙（十四）
#Saⁿ-kap讀小說 專欄，本文使用教育部推薦漢字kap臺灣閩南語羅馬字拼音方案
台文通訊BONG報329期，2021年8月出刊。


李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：張家榮經過一tiap仔久，火柱--ā ku落來kā六tsáinn--ê咬耳仔，細聲講：「今仔下晡三點thóng仔，鴨霸王kap紅猴兩个，鬼鬼suī-suī，假仙beh peh去樹頂挽龍眼，其實，in兩个是好色豬哥，tī-leh偷看阿美小姐洗身軀，無細膩tuì樹頂跋--落-來，驚一下三魂七魄tsiâu散了了！」六tsáinn--ê聽煞，規个人lóng gāng--去。伊想無火柱--ā是按怎知影tsit件偷來暗去ê見笑代。兩蕊目睭掠伊金金siòng，連nih lóng無nih！過無偌久，六tsáinn--ê雄雄tuì塗跤tiô--起-來，激一个笑詼ê表情，kā豆腐嬸--à thuh：「臭豆腐--ê，一kuānn話講kah lò-lò長，原來lín hit箍浮浪貢ê後生，是為著beh偷看人洗身軀，tsiah ē摔--落-來--ooh！家己ê囝做tsit號見笑代，做老母--ê hiau-hīng kah參落去替囝am-khàm，án-ne thióng-sīng kám bē siunn超過？」豆腐嬸--à去hōo án-ne hòo，馬上pìnn面kā jiáng：「你mài烏白講，阮囝tang時偷看人洗身軀？你是佗一蕊目睭看--著--ê？無證無據ê代誌，sa leh亂話。總講--一-句，按頭到尾lóng ài怪火柱--ā，若無……」「若無按怎？我講lín hit箍m̄-tsiânn囝就是歹代誌做siunn濟——報應--lah！」六tsáinn--ê án-ne kā接話。「反正我m̄管--lah，siáng叫火柱--ā hiah-nī破格，害阮囝受著咒讖！今仔日無論如何，伊濟少lóng有責任，一定ài kā阮紅猴醫hōo好，我kan-na賰tsit个孤囝niâ，萬不二伊若有三長兩短，我mā無想beh活--落-去--ah！」豆腐嬸--à激動kah失去理智，親像起痟仝款，衝過去beh giú火柱--ā，強beh kā tshuā走。「Kàn lín娘！你tsit-má是leh創啥，起痟--ah是--m̄！Lín囝受傷m̄就去揣醫生，火柱--ā kan-tann是一个啥mi̍h lóng m̄ bat ê囡仔，thài有才調救lín囝--lah！」六tsáinn--ê無想著豆腐嬸--à ē雄雄衝--過-來，隨倚去kā掠tiâu--leh，suà--落大大下kā搧一个喙phué，歹聲嗽kā tshoh-kàn-kiāu。「醫生看--過--ah，就是連醫生to診斷bē出來是致著啥怪病，我m̄-tsiah ē來揣囡仔仙。若無，你當做我食飽siunn閒，愛來tsia揣làu-khuì hōo你khau洗--ooh，to無leh目睭皮無漿ám——行m̄知路！」豆腐嬸--à雄雄hōo搧tsit下，小可tio̍h生驚，áu鬱kah喙翹kuân-kuân，直直挲喙phué。「囡仔仙？我tsiah想beh問你niâ，到底是siáng kā你講火柱--ā是囡仔仙--ê？」六tsáinn--ê露出一个giâu疑ê表情問。「Suah m̄知拄仔鴨霸王去阮厝看紅猴，kap我提起火柱--ā用喙瀾kap掃帚kā治跤傷ê神奇代，叫我來揣火柱--ā tsit位囡仔仙看māi。」豆腐嬸--à án-ne回答。「你愈講愈hue，lín爸聽kah霧sà-sà。我問--你，是siáng送紅猴tńg--去--ê？」「是鴨霸王kā āinn--tńg-來--ê。」豆腐嬸--à án-ne應。「In兩个到底是真正去挽龍眼，iah是偷看阿美--à洗身軀？」六tsáinn--ê一再kā逼問，想beh知影火柱--ā講--ê是m̄是真--ê。「詳細……我mā無kài了解，鴨霸王是kā阮講……挽龍眼。」豆腐嬸--à家己mā m̄知影代誌ê真相，去hōo問一下面lóng紅--起-來，話講kah thi-thi-thu̍h-thu̍h，有淡薄仔大舌。「Hngh！我看是偷看人洗身軀khah有影。是講，鴨霸王哪ē無代誌，kám ē是紅猴khah歹運？Iah是……」六tsáinn--ê bē輸無頭胡蠅仝款，心肝內iáu想無火柱--ā是leh pìnn啥báng，kan-tann gōng-gōng仔臆。Tsit个時tsūn，徛tī邊--a看鬧熱ê火柱--ā出聲--looh。伊面挲挲--leh，tsíng頭仔áu-áu--leh，激一个真歹看ê面腔講：「善有善報，惡有惡報，m̄是m̄報，是時辰未到。Siáng講鴨霸王無代誌，因果循環，伊只是報應了khah慢niâ，三工後伊hām紅猴兩个lóng ài死！」「Ai-iō，夭壽--ooh！Tsit號咒讖人死ê話m̄-thang亂講！」六tsáinn--ê一聽著tsit款無根據ê痟話，馬上tiô--起-來。「啊是有影--無？三工後kám真正ē死人？」六tsáinn--ê不止仔好玄，隨倚過去細聲問。「規欉好好——無錯！」火柱--ā胸坎仔thîng起來kā應。有一句話講：「做人m̄-thang siunn鐵齒！」一點仔to無m̄-tio̍h！Tng豆腐嬸--à聽著火柱--ā講紅猴ē死ê時，伊驚一下面仔白死殺，馬上致覺著：代誌大條--ah！所致，豆腐嬸--à驚惶kah雙跤跪落地，哭kah目屎四lâm垂，直直kā火柱--ā磕頭拜託：「囡仔仙，請你一定施展法術救阮後生……拜託拜託！」「豆腐嬸--à mài án-ne--lah！我m̄是啥mih囡仔仙，你m̄-thang kā我跪，án-ne我ē夭壽neh，我只是一隻……」火柱--ā看豆腐嬸--à跪leh直直kā磕頭，tio̍h急kah隨kā牽--起-來。不而過，伊m̄知是beh講啥，話講一半suah吞倒tńg--去。「一隻啥？」豆腐嬸--à額頭腫kah像麵龜仝款，激動kah kā火柱--ā ê手giú--leh，強beh追問伊是一隻啥mi̍h。但是，火柱--ā kan-tann一直搖頭，按怎to m̄講。「豆腐嬸--à，你m̄免管我到底是啥，“神仙難救無名客”，我ê喙瀾kap掃帚無才調救lín囝，koh再講，lín囝kap鴨霸王做hiah-nī濟傷天害理ê代誌，而且蹧躂濟濟查某囡仔，野蠻、殘忍、邪惡……姦淫謀殺人命，tsiah-nī濟歹心烏lok肚ê罪行，in兩个就算有十條命mā無夠死。」火柱--ā講到tsia，目睭隨sut tuì六tsáinn--ê ê身--上去，m̄知是啥意思？（後期繼續）#Saⁿ-kap讀小說 專欄，本文使用教育部推薦漢字kap臺灣閩南語羅馬字拼音方案台文通訊BONG報329期，2021年8月出刊。歡迎捐款贊助　#李江却台語文教基金會　（捐款可抵稅，匯款後請通知02-23112199）線上捐款(定期定額) https://donate.newebpay.com/Period/akhioh/lkk線上捐款(單筆) https://donate.newebpay.com/akhioh/lkk郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
