台文通訊BONG報: 鬥陣行向非核無碳


作者：Tshuà Bûn-lī





胎兒安全，台灣安全

台灣健康空氣行動聯盟一直leh拍拚監督政府，如今台灣出世率tshū--落、醫療資源無tsiâu-ûn，in ǹg望改善空汙hōo囡仔kah大人lóng健康，tsiah ē家庭和氣、國力安穩。

葉醫師講，空汙微粒有濟濟寸尺，上出名--ê PM2.5比ba̋i-khín細，細kah thàng ē過肺pho、nǹg過皮膚ê毛空。甚至鼻仔拄suh一口khuì，PM2.5 uì hiù-kak（嗅覺）神經直接tshìng去lán大腦，就算大腦有腦hông mā閘bē tiâu。Tsit兩年koh發現有超細微粒 PM1.0。

葉醫師強調，胎兒對空汙koh愈敏感。尤其胚胎細胞tng-tih分裂ê時nā hōo空汙微粒透--著，胎兒ê心臟、大腦tsiânn有可能ē tio̍h傷。或者是空汙微粒搶leh kap染色體端粒，hōo染色體ê端粒提早消了了，害胎兒減歲壽。


M̄好koh燒塗炭--ah

是按怎ē有tsit種驚--人ê汙染--leh？根據統計，空氣內底重金屬有六成ê sin（砷）kah水銀是tuì燒塗炭來--ê。就án-ne空氣健康行動聯盟一直leh關注塗炭電廠ê關廠進度。

燒塗炭ê電廠主要踮中南部，高雄有興達kah大林，台中有中火，雲林有麥寮。北部有深澳電廠、林口電廠，東部有和平電廠。

現此時發電機有分級，超超臨界ê發電機是上有效率--ê，ē-tàng燒khah少塗炭，發khah濟電，親像深澳電廠。高雄ê興達電廠是亞臨界發電機，發電效率khah bái。

葉醫師認同當今政府tshuā頭huah「非核家園」了後，有kā北部ê深澳電廠擋--起-來，高雄市suah無張持決定hōo興達電廠延到2023年。

興達電廠是亞臨界，年歲koh大，kù-sóo空氣健康行動聯盟一直拍拚要求政府緊kā興達停--落-來，in 9--月tī高雄、台北雙爿舉辦「927台灣氣候行動／反空汙集會」，送陳情書hōo中央。


好ê空氣是現代ê基本人權

北部新ê發電廠無愛起，南部舊ê發電廠繼續用，到2015年，南北部ê肺腺癌ê發生率差15倍！既然逐家平平有用電，公pun義務 m̄-tsiah公道，tse是爭取喘khuì平權，koh-khah是健康平權。Lán台灣ê國衛院一直有研究空汙問題，歡迎逐家tī Google tshiau揣國衛院ê研究報告（註）。

會後討論綠電，葉光芃先生講著再生能源khah有機會久長用--lueh，塗炭khah按怎燒，世界總--是有用到ta ê hit工。伊鼓勵逐家自省電做起，好好仔疼惜tsit塊土地，鬥陣拍拚，行向非核無碳ê世界。

註：國家環境毒物研究中心，http://nehrc.nhri.org.tw/




編按：本文是9/20棲地復育台語講座－倡議台灣反空汙運動講座摘要記錄，講者葉光芃醫師是彰基婦產科ê主治醫師，mā是台灣健康空氣行動聯盟ê成員。台灣蠻野心足生態協會舉辦ê「蠻野講堂」tuì 2019年3月份起kap李江却台語文教基金會合辦規劃十場有關生態環境議題ê台語講座，歡迎逐家tī逐個月第三禮拜五暗時七點到九點，同齊來「呷米共食廚房」（台北市中正區衡陽路9號3樓）擴展家己ê台語棲地（tshe-tē）！詳細資料ē-tàng看「台灣蠻野心足生態協會」FB專頁。




#棲地復育台語講座專欄，本文使用教育部推薦漢字kap臺灣閩南語羅馬字拼音方案。

台文通訊BONG報307期，2019年10月出刊。



--------------------------------------------

歡迎捐款贊助　李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。



◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
