台文通訊BONG報: 流行文化ê力量：咱應該Ài熟sāi ê Mayday
易俊宏頂kái gún一陣少年朋友，招招--leh講beh去唱歌。拄仔好，gún lóng是對台語教育有leh關心ê人，雖然其中有人台語講buē輾轉，但是mā有人ē用羅馬拼音來寫台文；gún就講好，去KTV唱歌ê時，mā ài唱台語歌曲。
若是講著台語歌曲，通常ê刻板印象lóng是khah悲情--ê。點來點去，歌詞內底tsiok 濟「寂寞」、「看破」、「艱苦」…，雖然mā是有像「跤踏車」、「山頂烏狗兄」tsit種khah純情少年感覺ê歌，但是比例上總--是khah少。後來，我就發現有一个團體，in ê創作tī leh台語歌當中，hō͘人真無仝款ê感覺，mā改變一般對台語歌ê刻板印象。In就是『五月天』，Mayday。Mayday ê頭一條創作歌曲就是用台語寫--ê，tsit首歌充滿青春背骨ê氣味，叫做〈Kà車〉，是leh講一个少年tsiok buē爽ê心情，交無女朋友，感覺爸母規工se̍h-se̍h唸真煩，m̄管警察ē掠，就是beh去「kà車」。但是in真正出名ê代表作品，是〈志明kap春嬌〉，tsit首歌真趣味就是講，以前看ê愛情故事，男主角lóng是叫做「志明」、女主角總是叫「春嬌」，但是若是有一工，tsit兩个人beh tshé，in ê心情是如何？Tse就是tsit條歌ê歌詞內容。Mayday特別講著青春少年ê創作有真濟：〈Hō͘死〉、〈烏白講〉、〈Tsiu tsiu tsiu〉是leh講少年人心情ê苦悶，比--起-來，〈Gōng人〉、〈叫我第一名〉ê內容ká-ná像leh講浮浪kòng ê心情，主要是對現實ê驚惶、躊躇。〈OK啦〉mā差不多是tsit種題材，m̄-koh是用「搖滾」ê背景，歌詞mā寫了khah積極，m̄驚失敗、向前行。但是tsit種生活ài拍拚、ài拚tsiah ē贏ê代表作，應該是屬tī Mayday 2008年寫ê〈出頭天〉tsit首歌，tsit首歌koh有hō͘企業提去做廣告ê配樂。其實，Mayday ê創作素材lóng總講--起-來， mā kap tiāⁿ-tiāⁿ ē-tàng聽--著ê華語流行歌差不多：用愛情做主題ê台語歌曲內底，〈心中無別人〉、〈好m̄好〉是查埔beh kap kah意ê查某講伊ê心情，〈I LOVE YOU 無望〉是leh講分手ê思念，「Mài來亂」是叫離開ê人m̄-thang來ko-ko纏。除了愛情以外，朋友也是一个重點；〈Pùn-sò車〉、〈真多謝〉lóng是leh講友情真可貴，趣味--ê是，頭前hit條是用一種kā朋友khue ê口氣，講出無論啥物代誌，我lóng tī tsia交陪，做你歹心情ê pùn-sò車；後一條是濫華語kap台語來演唱，先講『美麗的海洋裡有很多魚蝦』，tsiah出現台語ê「真多謝m̄管beh創啥，你一直thīn--我。」另外，Mayday ê〈借問眾神明〉tiāⁿ-tiāⁿ hō͘我想起江蕙ê〈跋pue〉，只是Mayday唱出少年人ê礙虐，tī leh「搖滾」ê節奏當中唱出「命運kám lóng有決定、愛人kám有回頭時、海海人生佗位去」，kap〈跋pue〉用傳統ê配樂，比較khah抒情ê方式唱出「問世間冷暖怎輪迴，事業前途應該走去佗」非常無仝款。但是歌詞內容lóng是表現生活當中真濟代誌，真濟無確定ê心情。雖然，Mayday ê台語創作歌曲，lóng集中tī頭前三張專輯，這幾年來就khah少有台語作品。Mayday出道到tsit-má十三冬--ah，總共有發行八張專輯、兩張精選輯，iáu-koh有真濟演唱會ê記錄。台語歌曲tī leh in ê創作內底，比例無算濟，但是對tsit-má ê少年朋友來講，suah是tī傳統風格ê台語歌手內面，有無仝款ê選擇。用台語創作ê音樂m̄-bat少--過，但是tiāⁿ-tiāⁿ lóng是小資本ê創作，或者是地下樂團。就算有出專輯，mā無一定拍 ē入去主流ê音樂市場，親像嚴詠能ê「打狗亂歌團」、ia̍h是『拷秋勤』、『閃靈』，koh有張睿詮…等等，in ê創作無論是寫農村生活、ia̍h是社會關懷、台灣歷史、koh有文化反省，lóng是tsiok重要ê提醒。但是一般人ê生活中，m̄是kan-taⁿ深刻ê批判，嚴肅ê物件總是ē khah少，大部分iáu是對生活ê感想，對愛情、友情ê體驗，tse就是流行文化ê力量。Uì tsit个角度轉來看，無論Mayday kám有意識著台語教育ê重要性，in ê影響實在是buē-tàng看輕。除了學生樂團表演 Mayday ê台語歌ê時，ē-tàng hō͘家己ê朋友、同學認為tse是「tsiok phāⁿ」、「真gâu」ê表演， kap朋友做伙去KTV唱歌ê時，mā ē-tàng點Mayday ê台語歌，而且buē hō͘同學感覺「真sông」、「老khok-khok」。無形中，學生、少年朋友願意學台語，tse就是Mayday一个真正buē bái ê貢獻--ah。

（作者目今28歲，是陽明大學科技與社會研究所ê學生）

◎內文台語歌名趁《台文通訊BONG報》ê用字，下跤是對照表。


台語歌名原作用字《台文通訊BONG報》用字教育部建議用字台灣羅馬字拼音
腳踏車跤踏車跤踏車Kha-ta̍h-tshia
山頂黑狗兄山頂烏狗兄山頂烏狗兄Suaⁿ-tíng o͘-káu-hiaⁿ
尬車Kà車較車Kà-tshia
志明與春嬌志明kap春嬌志明佮春嬌Tsì-bîng kap Tshun-kiau
HOOSEEHō͘死予死Hō͘ sí
黑白講烏白講烏白講O͘-pe̍h-kóng
啾啾啾Tsiu tsiu tsiutsiu tsiu tsiu
憨人Gōng人戆人Gōng-lâng
好不好好m̄好好毋好Hó m̄-hó
麥來亂Mài來亂莫來亂Mài lâi luān
垃圾車Pùn-sò車糞埽車Pùn-sò-tshia
金多蝦真多謝真多謝Tsin to-siā
博杯跋pue跋桮Pua̍h-pue
