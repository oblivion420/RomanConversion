台文通訊BONG報: 愛情ê回聲
林昀樺


耳空ê回聲

有一屑仔ê熟sāi

是回憶來kā我創治

Iah是你就tī tsia

越頭

心親像hō͘啥mi̍h壓迫

原來是

滿滿ê無重量ê回憶


愛情ê回聲

聽著內心bat有ê pho̍k-pho̍k跳

聽著bat有ê堅持

聽著bat有ê誓盟

聽著我講過

Hō͘我一紀年

我也是無法度kā你bē記--得

思念、收藏、回聲

回聲kā我問

眷戀啥mi̍h？

後悔啥mi̍h？

不管是啥mi̍h

我知影

無法度越頭轉（tńg）--去


愛情ê回聲

Koh一擺感受家己ê艱苦

知影hō͘你騙

也選擇原諒

Koh一擺感受家己ê gōng呆

啥mi̍h lóng是一場空

Lán感受ê快樂是實在--ê

Lán鬥陣ê回憶是有影--ê 

只是你是一個過路人

無屬tī我ê過路人


愛情ê回聲

快樂

Hán-huah

艱苦

失神

……

每擺ê回聲

Lóng有伊ê意義


愛情ê回聲

細膩去聽

Tsiah發現

Tsia-ê連疊（liân-tha̍h）ê聲

是上kài suí ê 聲音
