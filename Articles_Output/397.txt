台文通訊BONG報: 山  海  原——看tuì山林，走揣島嶼原力
主講／陳立栢   記錄／李盈佳本文是2021/3/10 ê講座摘要記錄，主講者陳立栢是陳澄波文化基金會董事長、阿里山世界遺產協會發起人。3月初10 ê暗時，陳澄波文化基金會ê董事長陳立栢先生，來到李江却台語文教基金會，hām逐家分享「山  海  原——看tuì山林，走揣島嶼原力」tsit个主題。是按怎ē訂tsit个主題？陳立栢kā逐家解sueh：「講--起-來khah悲傷就是講，古早阮阿媽lóng講：陳--家ê查埔囡仔留一个（tī身軀邊）就好，賰--ê，ē-tàng離khah遠就離khah遠--leh。」伊，就是離khah遠ê hit个。伊出國30外年，看著in爸爸年紀大--ah，tsiah tńg來台灣，陪伴爸爸。He是差不多十冬前ê代誌。Tsit十冬來，陳立栢整理in阿公——陳澄波先生ê mi̍h件，tī tsit个過程中發見講，伊所認bat ê陳澄波，kap伊íng擺聽--著--ê、別人kā伊講--ê，kánn-ná無仝款。Koh加上伊30外年tī國外「流浪」ê時tsūn，拄著真濟大問題，解bē開。Tńg來到厝內了後，陳立栢開始去píng阿公hia-ê生菇ê舊mi̍h件，tsiah發見伊tī國外揣一世人ê答案，就tī in阿公留--落-來ê文物頂kuân。Tsit个答案是啥mi̍h？陳立栢無隨kā逐家講。伊先倒tńg來講伊tī國外拄--著ê問題。是啥mih款ê問題--leh？第一个問題，就hām故鄉台灣有關係。原來，伊因為做生理，tshiâng-tsāi有人ē kā問講：「你佗位來--ê？」「台灣」是tsiok好講，m̄-koh人無一定聽有，tiānn-tiānn ē koh問一句：「台灣tī佗位？」Tsit个問題困擾伊一世人。是beh講中國ê西爿、日本ê南爿、菲律賓ê北爿？Iah是beh講第一島鍊、美國勢力中ng上大粒ê hit粒島？講來講去，lóng kā家己ê故鄉講做一个邊界ê所在。「外國人leh介紹in兜，m̄免án-ne，m̄免講是tī佗一个大國ê隔壁。」陳立栢講：「人lóng講in ê特殊性。」特殊性講--出-來，lán m̄免講tsiok驕傲、kā家己講做地球ê中心，但是mā m̄免kā人講lán倚tī啥mih人ê邊--a。Iáu-m̄-koh，台灣ê特殊性tī佗位--leh？經過走揣，陳立栢認為：山、海、原，就是lán台灣tsit粒島ê「原力」。所謂島嶼ê原力，就是一粒島嶼、人蹛--落-去，去hām自然結合，創造一个無形中ê力量tī hia，he就是台灣ê本體性，就是lán ê文化ê內涵。Suà--落-來，陳立栢舉一寡仔例，kā逐家解sueh伊所觀察--著--ê、in阿公對台灣ê觀察。頭先是1935年陳澄波ê投稿，講著台灣tsit粒島ê山kap平洋kap界hit个所在（清國ê時tsūn號做諸羅山社）有人kap自然leh互動ê作用，文化就tī hia產生。Koh來，是陳澄波tī 1934年畫ê《展望諸羅城》tsit幅油畫。Tsit幅圖，是陳澄波tuì山仔頂（阿里山跤，嘉義公園khah kuân ê hit个所在）ǹg海面所看--著ê光景，若講著視角，是東西向，hām古早時代khah tsia̍p hōo人注意--著ê南北向（政治、鐵枝路、公路、物產lóng是南北向）無仝。陳立栢補充，對台灣來講，東西向是tsiok要緊ê代誌。第三个例是陳澄波tī 1914年出版ê一本冊頂面寫ê一段字，大約是tsit个意思：伊tsiok希望去阿里山頂面，畫三百个鬼神。陳立栢知影tsit段阿公ê話以後，想講m̄知有影iah無影，就去píng阿公ê素描（阿媽張捷kā藏--起-來，藏一世人，經過in爸交tī伊ê手內，iáu有4,000張）——結果真正揣著阿公畫ê鬼kap山ê資訊。第四个例mā是陳澄波的油畫——1927年ê《玉山遠眺》。Tsit幅圖尾--à送hōo歐陽文，伊是白色恐怖ê受難者，mā是一位畫家。關20幾冬了後出--來，歐陽文kā記者講：「阮老師送我tsit張圖，真可惜我tsit-má關--出-來，啥mi̍h lóng無，我保bē tiâu，我beh kā tsit張圖賣掉。賣--去，人mā真好kā收藏，舊年嘉義美術館開館ê時tsūn，koh去kā借來展覽。」例講煞，陳立栢講：「一寡仔故事kap逐家講--一-下，mài講我空喙哺舌，講啥mih山海原，kā lín阿公lóng無關係，其實人有，人有關係，人伊古早就leh注意tsit个代誌--ah。」Koh來，陳立栢繼續講台灣hit个解bē開ê kat。伊講，經過整理陳澄波ê圖、文章、所有ê mi̍h件了後，伊發見一件真簡單ê代誌：lán beh講lán ê歷史，用地理性來講，khah無爭論。可比講，Tropic of Cancer（其實就是熱帶ê北界）kap Kuroshio（日本人發見--ê，用in ê語言kā號做くろしお）交界ê所在，全地球kan-na一點，hit點就是台灣。另外，koh有西南氣流leh作用。加--起-來，三條線ê交界，就是lán ê故鄉。陳立栢mā kap逐家分享外國ê例，看人按怎面對自然。伊舉Maori（『毛利』）人做例：「Maori族當年知影講in無法度kap tsia-ê白種人對抗，所以人in tsiok有智慧，in ê代表出來kā政府講：「我ê祖靈ê tsit粒山，我lóng總捐hōo國家，lán m̄免koh戰爭--ah，但是答應我一个條件——你bē-sái開發。」人總--是beh去看，無開發，kám ē-tàng看？Ē啊，坐飛行機起--去。落尾，陳立栢koh講tńg來台灣：台灣有tsiok濟、tsiok suí、tsiok值得珍惜ê所在，lán家己lóng siunn客氣。論真，m̄是lán家己siunn客氣，是lán世世代代hōo人教講lán無路用，lán台灣就無值得歡喜ê所在，lán家己suah也肯定講，無，lán就歇熱、歇寒khah緊訂機票，來去外國，liam-mi踮美術館、liam-mi音樂廳，tse真可憐ê代誌。其實lán兜家己絕對有。Lán bē-hiáu講故事，無要緊，lán mài koh看輕lán家己ê好所在，無需要án-ne。「了解家己ê地理性，lán就ē開始提倡lán家己ê歷史。」陳立栢án-ne kā逐家鼓勵。講座teh-beh結束ê時tsūn，陳立栢除了kap逐家分享陳澄波ê簽名（陳澄波beh hōo人銃殺ê hit个早起時，人生上尾一个簽名，是簽中華民國ê年號）以外，mā kā逐家提醒，今仔日ê主題，其實是hām國際ê條約kat做伙。對遺產有認bat，是基本人權，若有人無beh hōo lán知影，lán tio̍h-ài怪lán家己無拍拚去知影。Lán，tio̍h-ài kā台灣ê遺產山、海、原tsia-ê原力，koh-khah拍拚hōo koh-khah濟人知影，bē-sái無hōo lán ê囝孫傳--落-去。線頂看影片台語sa攏有 - YouTube 頻道https://reurl.cc/exDAex#台語sa攏有講座專欄，本文使用教育部推薦漢字kap臺灣閩南語羅馬字拼音方案。台文通訊BONG報326期，2021年5月出刊。--------------------------------------------歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
主講／陳立栢
記錄／李盈佳

3月初10 ê暗時，陳澄波文化基金會ê董事長陳立栢先生，來到李江却台語文教基金會，hām逐家分享「山  海  原——看tuì山林，走揣島嶼原力」tsit个主題。是按怎ē訂tsit个主題？陳立栢kā逐家解sueh：「講--起-來khah悲傷就是講，古早阮阿媽lóng講：陳--家ê查埔囡仔留一个（tī身軀邊）就好，賰--ê，ē-tàng離khah遠就離khah遠--leh。」伊，就是離khah遠ê hit个。伊出國30外年，看著in爸爸年紀大--ah，tsiah tńg來台灣，陪伴爸爸。

He是差不多十冬前ê代誌。Tsit十冬來，陳立栢整理in阿公——陳澄波先生ê mi̍h件，tī tsit个過程中發見講，伊所認bat ê陳澄波，kap伊íng擺聽--著--ê、別人kā伊講--ê，kánn-ná無仝款。Koh加上伊30外年tī國外「流浪」ê時tsūn，拄著真濟大問題，解bē開。Tńg來到厝內了後，陳立栢開始去píng阿公hia-ê生菇ê舊mi̍h件，tsiah發見伊tī國外揣一世人ê答案，就tī in阿公留--落-來ê文物頂kuân。Tsit个答案是啥mi̍h？陳立栢無隨kā逐家講。伊先倒tńg來講伊tī國外拄--著ê問題。

是啥mih款ê問題--leh？第一个問題，就hām故鄉台灣有關係。原來，伊因為做生理，tshiâng-tsāi有人ē kā問講：「你佗位來--ê？」「台灣」是tsiok好講，m̄-koh人無一定聽有，tiānn-tiānn ē koh問一句：「台灣tī佗位？」Tsit个問題困擾伊一世人。是beh講中國ê西爿、日本ê南爿、菲律賓ê北爿？Iah是beh講第一島鍊、美國勢力中ng上大粒ê hit粒島？講來講去，lóng kā家己ê故鄉講做一个邊界ê所在。

「外國人leh介紹in兜，m̄免án-ne，m̄免講是tī佗一个大國ê隔壁。」陳立栢講：「人lóng講in ê特殊性。」特殊性講--出-來，lán m̄免講tsiok驕傲、kā家己講做地球ê中心，但是mā m̄免kā人講lán倚tī啥mih人ê邊--a。Iáu-m̄-koh，台灣ê特殊性tī佗位--leh？經過走揣，陳立栢認為：山、海、原，就是lán台灣tsit粒島ê「原力」。所謂島嶼ê原力，就是一粒島嶼、人蹛--落-去，去hām自然結合，創造一个無形中ê力量tī hia，he就是台灣ê本體性，就是lán ê文化ê內涵。Suà--落-來，陳立栢舉一寡仔例，kā逐家解sueh伊所觀察--著--ê、in阿公對台灣ê觀察。

頭先是1935年陳澄波ê投稿，講著台灣tsit粒島ê山kap平洋kap界hit个所在（清國ê時tsūn號做諸羅山社）有人kap自然leh互動ê作用，文化就tī hia產生。

Koh來，是陳澄波tī 1934年畫ê《展望諸羅城》tsit幅油畫。Tsit幅圖，是陳澄波tuì山仔頂（阿里山跤，嘉義公園khah kuân ê hit个所在）ǹg海面所看--著ê光景，若講著視角，是東西向，hām古早時代khah tsia̍p hōo人注意--著ê南北向（政治、鐵枝路、公路、物產lóng是南北向）無仝。陳立栢補充，對台灣來講，東西向是tsiok要緊ê代誌。

第三个例是陳澄波tī 1914年出版ê一本冊頂面寫ê一段字，大約是tsit个意思：伊tsiok希望去阿里山頂面，畫三百个鬼神。陳立栢知影tsit段阿公ê話以後，想講m̄知有影iah無影，就去píng阿公ê素描（阿媽張捷kā藏--起-來，藏一世人，經過in爸交tī伊ê手內，iáu有4,000張）——結果真正揣著阿公畫ê鬼kap山ê資訊。

第四个例mā是陳澄波的油畫——1927年ê《玉山遠眺》。Tsit幅圖尾--à送hōo歐陽文，伊是白色恐怖ê受難者，mā是一位畫家。關20幾冬了後出--來，歐陽文kā記者講：「阮老師送我tsit張圖，真可惜我tsit-má關--出-來，啥mi̍h lóng無，我保bē tiâu，我beh kā tsit張圖賣掉。賣--去，人mā真好kā收藏，舊年嘉義美術館開館ê時tsūn，koh去kā借來展覽。」

例講煞，陳立栢講：「一寡仔故事kap逐家講--一-下，mài講我空喙哺舌，講啥mih山海原，kā lín阿公lóng無關係，其實人有，人有關係，人伊古早就leh注意tsit个代誌--ah。」

Koh來，陳立栢繼續講台灣hit个解bē開ê kat。伊講，經過整理陳澄波ê圖、文章、所有ê mi̍h件了後，伊發見一件真簡單ê代誌：lán beh講lán ê歷史，用地理性來講，khah無爭論。可比講，Tropic of Cancer（其實就是熱帶ê北界）kap Kuroshio（日本人發見--ê，用in ê語言kā號做くろしお）交界ê所在，全地球kan-na一點，hit點就是台灣。另外，koh有西南氣流leh作用。加--起-來，三條線ê交界，就是lán ê故鄉。

陳立栢mā kap逐家分享外國ê例，看人按怎面對自然。伊舉Maori（『毛利』）人做例：「Maori族當年知影講in無法度kap tsia-ê白種人對抗，所以人in tsiok有智慧，in ê代表出來kā政府講：「我ê祖靈ê tsit粒山，我lóng總捐hōo國家，lán m̄免koh戰爭--ah，但是答應我一个條件——你bē-sái開發。」人總--是beh去看，無開發，kám ē-tàng看？Ē啊，坐飛行機起--去。

落尾，陳立栢koh講tńg來台灣：台灣有tsiok濟、tsiok suí、tsiok值得珍惜ê所在，lán家己lóng siunn客氣。論真，m̄是lán家己siunn客氣，是lán世世代代hōo人教講lán無路用，lán台灣就無值得歡喜ê所在，lán家己suah也肯定講，無，lán就歇熱、歇寒khah緊訂機票，來去外國，liam-mi踮美術館、liam-mi音樂廳，tse真可憐ê代誌。其實lán兜家己絕對有。Lán bē-hiáu講故事，無要緊，lán mài koh看輕lán家己ê好所在，無需要án-ne。

「了解家己ê地理性，lán就ē開始提倡lán家己ê歷史。」陳立栢án-ne kā逐家鼓勵。講座teh-beh結束ê時tsūn，陳立栢除了kap逐家分享陳澄波ê簽名（陳澄波beh hōo人銃殺ê hit个早起時，人生上尾一个簽名，是簽中華民國ê年號）以外，mā kā逐家提醒，今仔日ê主題，其實是hām國際ê條約kat做伙。對遺產有認bat，是基本人權，若有人無beh hōo lán知影，lán tio̍h-ài怪lán家己無拍拚去知影。

Lán，tio̍h-ài kā台灣ê遺產山、海、原tsia-ê原力，koh-khah拍拚hōo koh-khah濟人知影，bē-sái無hōo lán ê囝孫傳--落-去。


