台文通訊BONG報: 紀念溫柔、堅定ê母語運動者：黃晴美
作者：陳豐惠  （李江却台語文教基金會執行長）

二月初聽著晴美姊tī瑞典過身ê消息，雖bóng心肝tiuh-tiuh疼，但是koh有淡薄仔感覺伊tsiânn有「福氣」－除了伊thang脫離幾若年來ê失智以外，聽講過身進前無艱苦偌久；顛倒是對晴美姊ê翁婿Percy－八十幾歲ê藝術家紳士－tsiok oh承擔這个意外ê打擊感覺真毋甘。

大部份了解四二四刺殺蔣經國事件ê有志大概lóng知影晴美姊是參與這个事件ê其中一个，但是應該真少人知影，晴美姊除了是台獨運動ê行動者，mā是溫柔、堅定ê母語運動者。

講晴美姊是溫柔、堅定ê母語運動者，因為伊用溫柔ê聲嗽kā別人講伊對「漢羅合用」台語書寫ê認同，而且雖bóng倚六十歲chiah有機會開始學習台語讀寫，真短ê時間內就親身實踐，認定台語讀寫是台灣人ê本份，家己無行動bē用--得；就算伊已經有嚴重ê失智症頭，這幾冬有機會用skype通話ê時，伊笑笑直直重複teh問--我--ê總--是：「最近台灣ê母語運動啥款（Chòe-kūn Tâi-oân ê bó-gú ūn-tōng sáⁿ-khoán）？」，心心念念--ê 攏是台灣ê母語。

Bē記得是1999年iah 2000年ê時kap晴美姊結緣--ê，伊當初大概是聽黃文雄先生講--ê，一旦有機會轉來到台灣，為beh支持台灣母語運動mā想beh了解相關資訊，就主動kap李江却台語文教基金會連絡，m̄-nā參加活動，koh不時捐款。伊主動講伊讀《台文通訊》、《台文BONG報》雜誌了後，感覺用母語chiah有法度寫家己真實ê想法，就用家己學其他語言ê方法加減試寫台文作品，想beh記錄家族ê故事。

Tī某一擺開講ê時，我邀請伊替《台文BONG報》雜誌「台灣人寫真」專欄寫稿，伊隨就答應，但是希望我一定ài替伊看稿，伊驚家己對台語文用字ê掌握iáu無夠好勢；面對經過chiah-nī濟苦難koh chiah-nī謙卑ê長輩願意用母語寫家己ê家族故事，實在真歡喜，就án-ne開始一篇一篇〈追想四二四事件kap gún tau ê故事〉編輯校對ê過程。




2004年3月份，晴美姊特別配合「台文通訊海內外讀者聯誼活動」調整轉來台灣ê時間，kap加拿大、日本、台灣ê讀者hām《台文通訊》幾若任編輯熱烈交流、開講，我tùi難得ê聯誼活動相片看著目睭光sih-sih、心滿意足ê晴美姊。

晴美姊心思幼膩，溫柔體貼，寫好ê文章lóng ài讀--過koh再讀，感覺有順chiah會放心。可惜〈追想四二四事件kap gún tau ê故事〉寫七pha了後就暫停--ah，晴美姊hit時是講伊認為有寡資料ài koh走揣kap查證chiah ē-tàng繼續寫，後--來mā毋知啥原因lóng無koh寫；實在真遺憾！除了家族故事，晴美姊2002年主動建議beh kā瑞典「囡仔權利公約連線」團體tùi聯合國〈囡仔權利公約〉改寫了後tī國內推動ê內容翻做台文thang刊tī《台文BONG報》，這个系列mā tī雜誌連載幾若期，紀念文集kan-na收錄一篇，若有beh看其他篇--ê歡迎連絡李江却台語文教基金會，hit時ê合訂本有收。

十外冬來有一段時間，晴美姊平均一冬kap藝術家翁婿Percy轉來台灣一擺，若有轉--來，攏會sio-chhōe。Kap樸實ê晴美姊hām藝術家Percy翁仔某做伙是kài特殊ê經驗，晴美姊總--是滿面笑容，台語、瑞典語、英語三款語言隨時切換，看情形做通譯，聽in ê對話，雖bóng真濟內容聽無，m̄-koh我攏感覺chiok享受，因為tī目睭前--ê是一對天使；會記得Percy有泅水ê習慣，koh不時用色筆teh畫圖，m̄-nā送我幾若幅伊ê作品，有一擺koh刁工送我一个伊手工雕刻ê筆架。晴美姊mā bat送我瑞典製ê動物圖杯chū仔kap餐桌chū仔，攏是chiok感心ê同志情誼。印象chiok深--ê是有一擺kap in翁仔某做伙去浸磺水，goán赤身露體ná浸ná笑談（chhiàu-tâm），he是我頭擺無穿泅水衫去浸磺水，但是lóng bē驚kiàn-siàu，顛倒感覺chiok輕鬆自在。事後便若回想著hit時ê情景，攏想講he凡勢就是「天堂」。

幾若十冬bē得轉來台灣ê晴美姊，便若有機會轉--來，一定把握機會sì-kòe行踏，伊生活一向樸實勤儉，但是chiok gâu經營心適ê生活，像講挽路邊ê春仔花piⁿ做花環做粧thāⁿ，ah若上興（hèng）--ê就是買幾支仔滷雞跤沓沓仔chhńg、聊聊仔khòe。

Oān-nā寫，頭殼內koh浮出有溫柔笑面ê晴美姊kap你輕聲細說ê講話聲，siàu念ê話句kéⁿ tī心肝íⁿ仔個外月--ah，一直躊躇beh寫啥khah妥當，想想--leh就寫khah無人知ê你ê另外一條運動跤跡；上尾beh kā你講：我beh koh kā你攬--一-下，感謝--你！晴美姊，期待再相會！








#台文BONG報

#台灣人寫真

#黃晴美 

#陳豐惠

#424

歡迎捐款贊助　#李江却台語文教基金會

（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

-----------------------------------------------------------------------------------------------






天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：a4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
