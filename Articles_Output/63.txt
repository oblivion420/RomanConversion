台文通訊BONG報: 追想四二四事件 kap gún tau（『我們家』） ê 故事 (第 3 pha)
作者：黃晴美

3分鐘 é-káu ê 衝擊

申請著獎學金，意外受著pa-pa、ma-ma kap阿兄ê 贊成kap 鼓勵出國。因為事先並無準備，突然間有bōe 算leh chōe ê tāi-chì ài tī短期內處理好；kap 學校連絡，chhē資料，初步了解Pittsburgh 這個城市，美國這個國家、社會，申請護照、簽證，考TOEFL，lúi 機票錢，kap阿公、阿媽1-kóa 親chiâⁿ告別等等，koh 有做衫á 褲……。

Ma-ma 煩惱我人chiah-ni̍h細漢，去hit 個『巨人國』一定買bōe 著適當ê 衫thang 穿。I chhōa 我去布店阿姨hia péng 時裝雜誌、揀衫形、買布、量寸尺、剪裁；我tàu chhia、tàu thīⁿ。做好試穿ê 時，感覺ká-ná teh 時裝表演，真心適。Ma-ma chiū我出國以後可能tú--著ê 場合lóng 去想--著，做好ê 衫1 類 1 堆，排1 排tī地板，ma-ma ê 朋友來，看--著笑講：「Bōe-su teh 辦嫁妝--leh！」。

























Chiah-ni̍h chōe tāi-chì 積tī短短1個暑假內面發生，尤其是其中大部分lóng 是這世人第1 遍tú--著-ê。Kui 個人ká-ná hō͘人lia̍h leh se̍h-lin-long，lóng bōe 赴去想、去感覺，一直到chhē著飛機頂ê 座位，安全帶縛好，tùi 細個玻璃窗á 看--出-去，想beh tī 1 大堆leh ia̍t 手ê人群中chhē出pa-pa、ma-ma kap 兄弟小妹，chiah hiông-hiông 醒--起-來，心肝頭疼1 下。我這chōa 路hiah-ni̍h遠，旅費hiah-ni̍h貴，m̄知siáⁿ-mih 時chūn chiah 會得koh 看著in ，也 chiah想著ma-ma 這3 個月是用siáⁿ-mih 款ê 心情leh 趕做hit 箱衫hō͘--我；想beh走tńg去kā ma-ma mo͘h--leh，可惜已經bōe 赴--ah，目屎bōe停，直直流--落-來。

飛機飛kôan--去，第1 遍tùi 天頂看台灣島，hiah-ni̍h súi ê 島，透過目屎看，sió-khóa 霧霧，ká-ná 圖中ê 仙境。我kám 真正beh 離開這個所在？Tī飛機頂哭jōa 久已經bōe 記--得-lò͘。M̄-koh iáu 會記得tī Pittsburgh大學ê 第1 學期，尤其是tú 開始hit-chām，teh 看冊ê 時chūn，tiāⁿ-tiāⁿ看無幾頁，紙頂面ê字就會hiông-hiông 消失--去，換做gún tau 1家伙á 生活中ê 某1 個鏡頭。

雖然tī師大英語中心讀4年英語，上課lóng 用英語，教師群內面mā 有幾nā 位是美國人，ka-kī認為英語聽、講ê 能力算bōe bái，無想到去到美國tī學校內聽課iáu 無siáⁿ問題，m̄-koh 課外，尤其是校外，kap 人接觸，有時á 會kui 句lóng 聽無。有1 遍，我請1 個人kā i tú-chiah 講--過ê hit 2 字慢慢á koh 講--1-遍，chiah 聽出i 講--ê 原來是1 句真簡單ê 話。I chiū前1 字ê 最後1 音（準做子音）kap 續--落-去hit 字ê頭1 音（準做母音）連起來講，就án-ni 幾個短字連做1 個長字。聽bat 以後ka-kī大聲笑--出-來。這個語言現象tī英語中心有讀過，也有聽過幾個á 例句，m̄-koh 可能因為hit 幾個美國老師tī台灣tòa 久--lò͘，koh 遷就學生聽英語ê 能力，自然就kā講話ê 速度放慢--去，發音也講khah 清楚。Gún 無機會tī實在ê 生活中去練習聽kap 講，讀--著ê hit-kóa 智識tī需要ê 時soah bōe-hiáu 用。

開始hit 月日，我kap 2 個「外省」cha-bó͘ gín-á 做伙稅厝，kui 日lóng 講華語。以後搬入去學生宿舍kap 2 個美國女學生tòa ，就lóng 講英語。Kap 台灣厝--nih ê 人連絡，無錢thang khà 電話，寫phoe tńg--去mā是用華語想，用華語寫，tòa tī台灣ê 時用ê 40% 台語就án-ni tùi 我ê 生活中消失--去，一直到去參加新留學生歡迎會hit 暗。

歡迎會tī 1 個老資格留學生ê 厝--nih 舉行。我到.以後kap逐家sāng款用華語交談。Tī beh 去灶kha ê 路--nih tú 著1 對tú-chiah 到ê 翁bó͘，主人替gún 紹介了後，in 開嘴用台語kap 我講話。我聽有in 問ê 簡單問題，我ê 回答mā 清清楚楚tī頭殼內，我嘴開--起-來，想beh 用台語回答ê 時，hit-kóa 話nah 會soah kê-tiâu--leh，講bōe出--來，ká-ná é-káu-á。實際上可能kan-taⁿ chhiân 3 秒鐘就chhē 出hit-kóa 台語字來，感覺上ká-ná 有3分鐘hiah-ni̍h 久。Hit 暗，我就thiau-kang 去chhē會講台語ê 人講話，雖然講話中tiāⁿ-tiāⁿ摻1-kóa 華語。

照我hit 暗所受著「竟然講bōe 出ka-kī ê 母語」這個衝擊來看，自財khà 電話來邀請ê 時，短短1、2 句是講華語。Hit 暗ê 『長談』應該是台語為主、用台語講bōe 出--來ê 時，chiah 摻英語kap 華語。自財（台南人，加我3 歲）ê 台語比我好chiok chōe。Kap i 來往，我ê 台語m̄-nā tiāⁿ-tiāⁿ用ê 40%真緊就koh 走tò-tńg--來，因為歹習慣無leh 講ê hit 40% mā 慢慢á 直直tńg--來。參加台獨運動以後，逐家見面、開會lóng 講台語，「收復失土（台語）」ê 速度變koh-khah 緊，可惜真chōe 學術性ê 語詞因為當初是用華語學--ê，beh 學用台語講，進度khah 慢，大部分ê 台語諺語mā iáu 停tī看bat、bōe-hiáu 講ê 程度，寫phoe、寫文章iáu 是繼續用華語文。

【Iáu 未煞，chiah-koh 繼續】

說明：本文2001.07.15刊佇《台文BONG報》雜誌第59期，台灣人寫真專欄；Hit時ê《台文BONG報》羅馬字採用白話字。



#台文BONG報

#台灣人寫真

#黃晴美

#424

歡迎捐款贊助　#李江却台語文教基金會

（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

-----------------------------------------------------------------------------------------------








天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：a4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
