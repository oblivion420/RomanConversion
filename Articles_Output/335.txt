台文通訊BONG報: Lim酒人ê khuì口
▍Lim酒人ê khuì口 

作者：洪錦田 


酒若芳　管待--伊 
Tâi蹛塗跤有幾冬 
橫直酒蟲ngia̍uh-ngia̍uh動 
先開一甕tam看māi 
Tsi̍p--一-喙 
骨頭tsiâu輕鬆 

酒若芳　目空紅 
M̄管激了無夠工 
橫直喙khoo pho̍k-pho̍k動 
買醉免驚跤浮tâng 
大喙lim 
直透醉酒蟲 

酒若芳　siânn喙空 
幌頭仔猶原真迷人 
橫直厝內照起工 
你lán兄弟味相仝 
Ûn頭栽 
人茫心無茫 

酒若芳　hōo空甕 
規身出汗人輕鬆 
鬥陣總是有緣人 
你我交陪講規暗 
話盤空 
骨頭tsiâu輕鬆
