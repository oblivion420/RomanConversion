台文通訊BONG報: 《台文通訊》30歲賀詞
《台文通訊》30歲鄭良光（《台文通訊》創辦人、第1期～50期總編輯）智慧者teh問Lín tùi佗位來？Beh tùi佗位去？藝術家講阮來畫一蕊花獻hō͘台語文運動者文學家講阮看著「hō͘人驚惶ê美麗」大開ê花蕊　thián到盡磅Theⁿ（撐）tī烏暗暝Kám ē隨時lian--去？運動者講阮感受著　台灣魂ê性命無保留　無計較歡喜甘願Teh展in最後美麗ê形影遠遠一陣囡仔兄teh hoah囡仔王子mài koh藏--ah做伙來扮公伙仔Lín ê故事台灣人m̄知Lán kā寫--落-來人間30年，世間3,000年——賀《台文通訊》創刊30冬紀念李勤岸（《台文通訊》第51期～68期總編輯）有人ē-tàng算出lán人ê寵物，講雖然飼五冬，等於lán人ê 50歲。我ē-tàng算出lán辦ê台語文刊物，一冬等於100歲。所以《台文通訊》tī人間辦30冬，就ē-tàng流傳世間3,000冬。《台文通訊》所主張ê漢羅書寫文體，相信m̄-nā是現此時台文書寫ê主流，mā是有可能流傳萬世代ê台語文文體。台灣語文香火ê傳承蘇正玄（《台文通訊》第69～96期總編輯）今年是《台文通訊》30週年紀念。非常感謝「李江却台語文教基金會」tī 2011年年底接手《台文通訊》ê編輯工作。後--來kap《台文BONG報》合刊做《台文通訊BONG報》，chiâⁿ做台語文學化ê專業雜誌，hō͘《台文通訊》chit pha延續台灣語文香火ê「火種」，ē-tàng繼續thn̂g--落-去。30冬ê祝福張秀滿（《台文通訊》第97～118期總編輯）時間過真緊，一目nih，《台文通訊》創刊到taⁿ已經30冬！我真榮幸bat參與《台文通訊》編輯ê khang-khòe，koh擔任過總編輯，tī chit中間我學習真濟，真寶惜chit个經驗。 一粒種子，puh芽成長，祝福伊繼續大欉，開花結子！祝福《台文通訊》30冬葉國基（《台文通訊》第119-142期總編輯）嬰仔iⁿ-iⁿ睏，一暝大一寸 一目nih 30冬，嬰仔變大人30个春夏秋冬海外轉戰tùi美國L.A.Ha-óa-ih到Tho͘-lún-tho͘hTaⁿ親像salmon來歸鄉祝福《台文通訊BONG報》30冬生湠無停，tī Formosa故鄉感謝逐家為台語付出吳宗信（陽明交通大學機械工程學系教授，2021年8--月起接任國家太空中心主任）《台文通訊》已經30年--ah！真無簡單，感謝tī chit个過程中所有有志辛苦堅持ê付出。伊是我出國讀博士，開始有台灣意識以後，第一本接觸ê台語文月刊。透過伊ê文章，我學習著正確ê語言態度，也就是文字是使用來記載語言最主要ê元素（聲音kap語法）ê工具。所有ê語言lóng是平等--ê，mā hō͘ 我對台語復興ê態度kap做法提供健康ê養份。最後，願伊thang繼續發行--落-去直到永遠，chiâⁿ 做一本有影響力ê《台文通訊》。島內、海外sann結連復振台語周清玉（台灣母語聯盟理事長）30年前ê台灣，tī kan-na ē-tàng講所謂ê『國語』ê年代，台灣人bē-tàng講家己ê台灣話；海外kap島內ê人民，人雖然分離，心猶原sann結連，創立《台文通訊》，tse是真寶貴ê感情kap智慧！連續30年海內外sann連無歇無煞，是偌濟人ê疼惜、努力kap堅持！阮ǹg《台文通訊》團隊致上大ê尊敬kap感謝！ 好佳哉！台語文火脈無hua--去，漸漸愈濟人覺醒，加入台語文復振ê隊伍。台灣母語聯盟全體lóng ē跤步同齊，做伙拍拚！台灣人加油！推動文字化hām文學化ê重要鄭麗君（青平台基金會董事長）我tī文化部長任內bat參與推動《國家語言發展法》ê立法，助力各族群語言ê復振、傳承kah繼續發展；深深體會著：若無《台文通訊》30冬來tshui-sak台灣本土語言ê文字化hām文學化，tī-leh民間粒積ê khuì力，lán tī體制內mā無才調進一步tshui-sak改變，實行文化平權。我真愛kah家己ê囡仔講台語。邀請逐家做伙支持《台文通訊》，hōo koh-khah濟台灣囡仔thang有自信來講家己ê母語，寫家己ê文字。邀請逐家來sio-kīng陳柏惟（立法委員）《台文通訊》創刊號是1991年出刊，伊有親像puh芽mā親像火種ê logo。古早人講「三十而立」，tsit份刊物tsiah濟年來猶原無bē記得當初ê目標kap理念。Ǹg望《台文通訊》thang繼續成長、大欉，延續本土語言ê香火。邀請逐家來sio-kīng，做伙來生湠台語文化到萬世代。母語傳承，文化記憶林昶佐（立法委員）《台文通訊》今年30歲--ah，tse原本是鄭良光、李豐明等前輩成立ê「台文習作會」當年tī美國L.A. tuì學習台語電腦文書開始，進入台文書寫、台語文學賞析，進一步串聯台灣kap美國ê台文團體、學術研究等，為30年前hit个台灣劇變ê年代，留落一phiàn phong-phài ê母語塗壤。《台文通訊》就tī tsit phiàn塗壤中puh-ínn、大漢，tsiânn做現存iáu teh發行中、上長久ê台文刊物。Tsit份刊物m̄-nā是一份母語傳承ê火種，koh ē-tàng hōo lán透過其中ê作品看著30年來台、美兩地，台灣人ê思維想法、生活習慣等文化記憶，tsiok值得逐家來讀、大力支持！普及台文書寫，建立民族主體意識楊大正（滅火器樂團團長）台灣語文ê斷種危機，一直是濟濟朋友擔心ê問題，少年世代聽無，無願意講ê狀況確實hōo人憂心。是講tsit幾年有真濟tsiok受歡迎ê藝術作品，無論是電影戲劇iah是音樂，lóng是全台語--ê，雖然危機原在，但是我認為無需要過度悲觀。李江却台語文教基金會久年來一直tī台語正字ê讀寫系統上，扮演非常重要ê角色，透過普及近代台文書寫ê形式，建立台灣語言ê民族主體意識～《台文通訊》是近代台文運動上重要ê台文刊物。請逐家繼續支持吳永吉（董事長樂團團長）講台語，hōo我有自信，唱台語，hōo我有靈魂。 《台文通訊》30年，逐家繼續支持30年。-----------------------------------------------------#台文通訊30歲 專欄。 台文通訊BONG報328期，2021年7月出刊。歡迎捐款贊助　#李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox有固定的長期捐款， 讓更多的台語文相關計畫可以穩定的推行，感謝逐家。郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
