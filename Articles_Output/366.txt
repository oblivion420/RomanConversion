台文通訊BONG報: Khau蠓仔薰
全球ê氣候leh改變，tsit-má ê寒天無像khah早hiah生冷，tann ê寒天是「燒冬」，連蠓mā ke真厚。Khah早是熱天tsiah有leh點蠓仔香、phū蠓仔水，tsit-má時代進步--ah，m̄管是寒天iah是熱天，tshuân一个食電ê掠蠓仔燈，iah是hit款ē-tàng趕蠓ê電子晶片，用著mā tsiânn好勢，tsia-ê防蠓ê步數，suah hōo我想著囡仔時代，khau蠓仔薰ê情景。

Tsia講ê「蠓仔薰」是一種樹仔，mā有人講「麻黃仔舅」，tī阮hit角勢khah慣勢講「蠓仔薰」，主要是庄跤蠓khah厚，用來薰蠓koh tsiânn有效。Tsit號蠓仔薰樹，華語號做『無葉檉柳』，伊ê樹身形kap麻黃仔tsiok仝--ê，葉m̄是規皮--ê，是一絲一絲，sàm-sàm--à，像tshíng仔毛án-ne。若koh斟酌kā看每一絲，有一節一節幼sap-sap ê目ham，就像「接骨筒 」hit型--ê。Tsit號蠓仔薰樹，大kah半丈kuân，就ē開花，花蕊像米粒仔hiah細粒，箍螺仔se̍h、發leh花篙頂kuân，tsiânn做規tshiám--ê，花色是粉粉--à ê水紅色，熱天ê日頭光tshiō--落-去，有夠hiánn目--ê。

蠓仔薰tsit款柴樹仔，伊本身有一種香香（hiang-hiang）ê香氣，蠓仔m̄敢倚--過。阮細漢ê時走去溪沙埔，揣khah細欉ê栽仔，tsiah規欉kā khau--起-來，提tńg去稻埕，曝hōo半tâm-ta就ē-sái，因為若無小曝--一-下，siunn tâm火點bē to̍h；若是曝kah siunn ta，蠓仔薰本身有含油質，火一下點，hōng就隨過。蠓仔薰點to̍h ê氣味，清芳仔清芳，是tsiânn自然ê青草味，到tann 40外年--ah，tsit个味iáu箍se̍h tī我ê腦海內。

講著蠓仔薰，koh有兩項kap鬼神有牽連ê代誌thang提來講。印象中ê觀世音菩薩，坐tī紫竹林跤ê蓮台頂，手--裡攑一支柳枝hiù淨水，tsit枝柳枝號做「雨師」，mā有人講「觀音柳」，就是蠓仔薰ê幼ue--lah！另外一个，來講阮hit个iap-thiap ê庄跤，tiānn-tiānn有人去hōo魔神仔牽去tsìnn牛屎，煞尾，hōo人發現著伊一个人gōng神gōng神khû tī蠓仔薰樹跤，人kā問講按怎ē khû tī tsia？伊應講：「Hām朋友leh開講，伊辦kah tsiok tshenn-tshau請--我。」

蠓仔薰到底有啥法力--leh？我看上大ê法力就是薰蠓--lah！
郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會

李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：張日東全球ê氣候leh改變，tsit-má ê寒天無像khah早hiah生冷，tann ê寒天是「燒冬」，連蠓mā ke真厚。Khah早是熱天tsiah有leh點蠓仔香、phū蠓仔水，tsit-má時代進步--ah，m̄管是寒天iah是熱天，tshuân一个食電ê掠蠓仔燈，iah是hit款ē-tàng趕蠓ê電子晶片，用著mā tsiânn好勢，tsia-ê防蠓ê步數，suah hōo我想著囡仔時代，khau蠓仔薰ê情景。Tsia講ê「蠓仔薰」是一種樹仔，mā有人講「麻黃仔舅」，tī阮hit角勢khah慣勢講「蠓仔薰」，主要是庄跤蠓khah厚，用來薰蠓koh tsiânn有效。Tsit號蠓仔薰樹，華語號做『無葉檉柳』，伊ê樹身形kap麻黃仔tsiok仝--ê，葉m̄是規皮--ê，是一絲一絲，sàm-sàm--à，像tshíng仔毛án-ne。若koh斟酌kā看每一絲，有一節一節幼sap-sap ê目ham，就像「接骨筒 」hit型--ê。Tsit號蠓仔薰樹，大kah半丈kuân，就ē開花，花蕊像米粒仔hiah細粒，箍螺仔se̍h、發leh花篙頂kuân，tsiânn做規tshiám--ê，花色是粉粉--à ê水紅色，熱天ê日頭光tshiō--落-去，有夠hiánn目--ê。蠓仔薰tsit款柴樹仔，伊本身有一種香香（hiang-hiang）ê香氣，蠓仔m̄敢倚--過。阮細漢ê時走去溪沙埔，揣khah細欉ê栽仔，tsiah規欉kā khau--起-來，提tńg去稻埕，曝hōo半tâm-ta就ē-sái，因為若無小曝--一-下，siunn tâm火點bē to̍h；若是曝kah siunn ta，蠓仔薰本身有含油質，火一下點，hōng就隨過。蠓仔薰點to̍h ê氣味，清芳仔清芳，是tsiânn自然ê青草味，到tann 40外年--ah，tsit个味iáu箍se̍h tī我ê腦海內。講著蠓仔薰，koh有兩項kap鬼神有牽連ê代誌thang提來講。印象中ê觀世音菩薩，坐tī紫竹林跤ê蓮台頂，手--裡攑一支柳枝hiù淨水，tsit枝柳枝號做「雨師」，mā有人講「觀音柳」，就是蠓仔薰ê幼ue--lah！另外一个，來講阮hit个iap-thiap ê庄跤，tiānn-tiānn有人去hōo魔神仔牽去tsìnn牛屎，煞尾，hōo人發現著伊一个人gōng神gōng神khû tī蠓仔薰樹跤，人kā問講按怎ē khû tī tsia？伊應講：「Hām朋友leh開講，伊辦kah tsiok tshenn-tshau請--我。」蠓仔薰到底有啥法力--leh？我看上大ê法力就是薰蠓--lah！ #生活ê藝術 專欄，本文使用教育部推薦漢字kap臺灣閩南語羅馬字拼音方案。台文通訊BONG報324期，2021年3月出刊。歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
全球ê氣候leh改變，tsit-má ê寒天無像khah早hiah生冷，tann ê寒天是「燒冬」，連蠓mā ke真厚。Khah早是熱天tsiah有leh點蠓仔香、phū蠓仔水，tsit-má時代進步--ah，m̄管是寒天iah是熱天，tshuân一个食電ê掠蠓仔燈，iah是hit款ē-tàng趕蠓ê電子晶片，用著mā tsiânn好勢，tsia-ê防蠓ê步數，suah hōo我想著囡仔時代，khau蠓仔薰ê情景。

Tsia講ê「蠓仔薰」是一種樹仔，mā有人講「麻黃仔舅」，tī阮hit角勢khah慣勢講「蠓仔薰」，主要是庄跤蠓khah厚，用來薰蠓koh tsiânn有效。Tsit號蠓仔薰樹，華語號做『無葉檉柳』，伊ê樹身形kap麻黃仔tsiok仝--ê，葉m̄是規皮--ê，是一絲一絲，sàm-sàm--à，像tshíng仔毛án-ne。若koh斟酌kā看每一絲，有一節一節幼sap-sap ê目ham，就像「接骨筒 」hit型--ê。Tsit號蠓仔薰樹，大kah半丈kuân，就ē開花，花蕊像米粒仔hiah細粒，箍螺仔se̍h、發leh花篙頂kuân，tsiânn做規tshiám--ê，花色是粉粉--à ê水紅色，熱天ê日頭光tshiō--落-去，有夠hiánn目--ê。

蠓仔薰tsit款柴樹仔，伊本身有一種香香（hiang-hiang）ê香氣，蠓仔m̄敢倚--過。阮細漢ê時走去溪沙埔，揣khah細欉ê栽仔，tsiah規欉kā khau--起-來，提tńg去稻埕，曝hōo半tâm-ta就ē-sái，因為若無小曝--一-下，siunn tâm火點bē to̍h；若是曝kah siunn ta，蠓仔薰本身有含油質，火一下點，hōng就隨過。蠓仔薰點to̍h ê氣味，清芳仔清芳，是tsiânn自然ê青草味，到tann 40外年--ah，tsit个味iáu箍se̍h tī我ê腦海內。

講著蠓仔薰，koh有兩項kap鬼神有牽連ê代誌thang提來講。印象中ê觀世音菩薩，坐tī紫竹林跤ê蓮台頂，手--裡攑一支柳枝hiù淨水，tsit枝柳枝號做「雨師」，mā有人講「觀音柳」，就是蠓仔薰ê幼ue--lah！另外一个，來講阮hit个iap-thiap ê庄跤，tiānn-tiānn有人去hōo魔神仔牽去tsìnn牛屎，煞尾，hōo人發現著伊一个人gōng神gōng神khû tī蠓仔薰樹跤，人kā問講按怎ē khû tī tsia？伊應講：「Hām朋友leh開講，伊辦kah tsiok tshenn-tshau請--我。」

蠓仔薰到底有啥法力--leh？我看上大ê法力就是薰蠓--lah！
台文通訊BONG報324期，2021年3月出刊。



◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

