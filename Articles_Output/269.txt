台文通訊BONG報: 海口人ê生活故事
蔡信得 

踮tī海邊ê人，in lóng是靠海teh生活，透早到暗，一年四季lóng是kap海離bē開，就是án-ne參海lóng bē得thang脫離關係。海內ê mi̍h件也就是teh供給海口人teh生活ê總根頭。換一句話講，海水是永遠teh補給--in ê牛奶。

講著討海人，也有in ê文化。In對tī季節性ê氣候，kap季節性ê魚類，á是水文ê常識，天氣ê 變化，有不止豐富ê經驗。Che就是討海人in老練ê所在。

第一，in sím-mih季節，用sím-mih漁網，掠sím-mih種魚，in lóng真清楚。熱天kap寒天有無仝款ê魚式，親像講烏魚是tī冬天ê冬節。冬節前十日，後十日，tī chit段期間若過，掠烏魚ê漁網就好thang收--起-來，koh來就無烏魚，真準確。

第二，就是天氣ê變化。Tī早前chia-ê老一輩ê人，in真gâu看出天氣ê變化，mā真有豐富ê氣象經驗。Khah早科學氣象iáu無真發達ê時，lóng靠in所經驗--出-來-ê。

天氣方面ê舉例，早雷無過午時雨。冬天看山頭，夏天看海口。正月雷，二月sih，查某人抱囝 走bē離，意思是報頭ê風雨liam-mi到。四月初一寒酸（hân-san）腹，就無水thang磨墨，koh有其他 真濟，bē-thang tī chia一一來提出。

講著魚類ê方面，親像有毒kap無毒ê魚，簡單舉一个例，像一魴（hang）：魴仔魚，二[魚午]（hó）：[魚午]魚，三：城門，四：變身鮕（kó͘），chia--ê lóng是有毒ê魚。若無注意hō͘  tu̍h--著，tio̍h趕緊揣醫生注射，若無，是ē chhèng寒chhèng熱、發炎，疼tiuh-tiuh，以上chit四種魚ê魚肉lóng真幼膩，真好食，kan-ta是有魚仔siûⁿ tī伊ê皮--裡teh厲害。所以若teh掠chit幾種魚ê時，ài真細膩，m̄-thang hō͘ 伊ê刺chha̍k--著。

第三，koh來講著海水ê常識，水滿，水ta，一日相差慢四十分鐘。初一、十五中晝tīⁿ，初十、 二五早tīⁿ，暗tīⁿ(tīⁿ就是水滿)。月出月落水淹(tīⁿ)三分，初三、十八大ta流。做舵公 (toā-kong；船長) 經驗ài真豐富，tī海上ài負起重大ê責任，tī暝--時親像看天氣，觀天星，看方向知東西南北。
親像正北有一粒子午星，伊tī暗頭到天光，就是tī正北lóng無徙位。通常星是tùi東爿出，西爿落，koh有三粒排東西橫，叫橫陣。Che tio̍h-ài知伊行ê方向kap位置。

Khah早科學氣象無真發達，chia-ê討海人就是靠in老練ê經驗，來危急ê應變，che是討海人應變ê常識，mā是海口人ê一種文化，提供做參考。


（Tsit篇用傳統白話字；作者蹛tī嘉義布袋）
