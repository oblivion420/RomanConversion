台文通訊BONG報: 追想四二四事件 kap gún tau（『我們家』） ê 故事 (第 2 pha)
作者：黃晴美

Kap 「同志翁婿」自財相bat

Tò-tńg去想1963年開始kap自財結ê夫妻姻緣，感覺一切lóng 真自然，ká-ná 早就注定--ah。

1個散赤公務員ê cha-bó͘-kiáⁿ，去讀師大就是為著畢業後有教書ê 頭路，thang 趁錢去tàu chhiâⁿ小弟小妹，mā接受命運ê安排，m̄敢siàu 想會得出國留學。我tè 同學去申請獎學金，下意識可能是boeh hō͘ ka-kī會得死心：若申請無著是我ka-kī m̄是出國ê材料；若申請--著，會得安慰ka-kī講「我並無比別人khah 差」。會去美國是當初想bōe著ê發展。

美國hiah-ni̍h大，我申請--著ê Pittsburgh大學偏偏á kap自財讀ê Cornegie Institute of Technology相隔壁。Pittsburgh 城ê台灣留學生聯誼會辦新生歡迎會，我是自財負責聯絡邀請ê 新生之一。Hit 暗tī同樂會中，自財就kā我提起台灣獨立運動ê tāi-chì，我也無感覺有siáⁿ-mih 奇怪，真自然就談--落-去。












50年代、60年代tī台灣看--著、聽--著、經驗--過ê 無正常ê tāi-chì，lóng kan-taⁿ是hông 收壓tī頭殼內上底--á hit 層，來到美國以後，無當時台灣hit 種政治壓力kap 氣氛ê 束縛，hiông-hiông 1件1 件浮--出-來，tùi 我ê 嘴內bōe-su 放送機án-ni 一直送--出-來。

親像：二二八事件hit-má 我tú-á 開始讀一年，有1 日，ma-ma hiông-hiông 去學校kā 我chhōa tńg去厝--nih，叫gún bōe-ēng-leh 出--去。Gún 這幾個gín-á 就khiā tī日本宿舍ê 走廊，看厝後壁桃園縣長公館花園內hit 堆慢慢á、直直kôan--起-來ê 「財產山」，火點to̍h，變做火山燒--起-來。Hit-má iáu 細漢，m̄ bat tāi-chì，看kah 真心適。大hàn 以後chiah 知影，國民黨派任ê 桃園縣長大貪污，幾nā個月無發薪水，逐家chiok 憤慨。Hit-má ê 人有夠純真，雖然生活困苦，mā無人chiū縣長公館hit 堆用in ê 薪水去買--來ê 貪污財搬tńg去ka-kī厝--nih。

M̄知看「火燒山」幾工後，聽大人講隔壁日本宿舍ê 「塌塌米」下面ê 柴枋hō͘人kiāu--起-來，bih tī內面ê 台灣人lóng hông lia̍h--去。

Tī頂pha 提起ê 50年代新竹女中ê 老師hông lia̍h--去hit 項 tāi-chì。

我ê 工程師老pē拚全力為新竹市建設、開路，建立現代化ê 交通網，不得不拆除kā重要交通路口塞tiâu ê 違章建築，soah 受恐嚇。逐暝 i 若無特別原因òaⁿ tńg--來，ma-ma kap gún chia-ê gín-á就坐leh kho̍k-kho̍k等，kho̍k-kho̍k煩惱。

我高中beh 畢業以前，án-chóaⁿ kap beh lia̍h我入國民黨ê 訓導主任走相lia̍h，hit 遍hō͘ in lia̍h無著。後--來，師大畢業，tńg去母校實習，教務主任boeh 介紹我入國民黨，我用「Pa-pa 是國民黨員，我若boeh 加入，會chhē pa-pa 介紹。」做藉口逃--過。（Pa-pa 因為是做水廠廠長，不得已ài 入國民黨。I真m̄情願。入黨kan-taⁿ掛名nā-niā，無想著iáu-koh 有這個功能。）

Bat 聽阿兄講外島老兵ê 故事，in 講：「毛澤東ê 共產黨害gún 失去pē母；蔣介石ê 國民黨害gún 無kiáⁿ孫」。……

會記得，hit 暗自財kap 我2個人談kah chiok 投緣。我感覺 i是1 個chiâⁿ樸實、有正義感、做tāi-chì 頂真ê 青年，讀建築，gún 對文學、藝術有共同ê 興趣，就自然接近--起-來。

【Iáu 未煞，chiah-koh 繼續】

說明：本文2001.05.15刊佇《台文BONG報》雜誌第56期，台灣人寫真專欄；Hit時ê《台文BONG報》羅馬字採用傳統白話字。



#台文BONG報

#台灣人寫真

#黃晴美

#424

歡迎捐款贊助　#李江却台語文教基金會

（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

-----------------------------------------------------------------------------------------------








天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：a4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
