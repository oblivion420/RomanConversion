台文通訊BONG報: 搬厝--ê（一）
作者：陳惠美



士官學校退伍，盧--ê kap辜--ê lóng bat去駛過大南客運，真拄好，tsit段期間，in一个人tī車頂騙著一个某，了後，tsiah同齊離職來醫學院做警衛。

盧--ê是辜--ê ê學長，生做細粒子，爛性，m̄-koh一支喙hôo-luì-luì，死--ê有法度講kah變活--ê。辜--ê大欉，歹性地，m̄-koh骨力，pìnn東pìnn西，規頭殼kan-na想beh ke趁寡錢。兩人其實個性bē ha̍h，tiānn-tiānn tak來tak去。

阿麗kap阿林ê查某囝讀醫學院內底ê幼稚園，逐日ài接送；放假，一家口仔koh tshiâng-tsāi去peh醫學院邊仔ê軍艦岩。Tī人ê地盤出出入入，hām in，tuì tìm頭sio借問，到笑談五四三，尾後suah tsiânn做ē-tàng做伙家庭聚會ê好朋友。

Hit-tsūn，北淡線ê火車koh leh開，石牌火車站附近，有一間叫做「大樹跤」ê羊肉爐，食--過--ê lóng呵咾。冬天，寒kah phi̍h-phi̍h-tsùn ê時，就有人流喙瀾想beh食，huah一聲，分頭仔去買湯底、火鍋料、高麗菜kap燒hut-hut ê山東大饅頭。醫學院警衛室，停一目nih仔，就ē鼻著一tsūn芳kòng-kòng好食mi̍h ê味，一陣人徛tī hia，大喙細喙一直hut。

一面食，一面互相làu-khuì，kā早前phānn tshit仔ê笑詼代iah-iah--出-來。

芬芳年輕愛sńg，高中畢業無聊就去做車掌，tuè著盧--ê ê車，盧--ê看伊美麗古錐，ài kā創治，芬芳受氣，pi仔刁工pûn kah ki-ki叫，盧--ê耳空that--起-來，牙仔giàng-giàng，tuì後視鏡笑，然後雙手攑kuân-kuân，假做投降，suah án-ne sńg出感情，兩个差beh一齒年。

後--來，無隨車小姐，運將兼做車掌，學生ê月票，坐一遍ài剪一空。雅雪讀商專夜間部ê時，時常坐著辜--ê ê車，就徛踮頭前替伊剪，聽講辜--ê人氣旺，目睭大蕊ē電--人，查某學生sio爭beh kā tàu-sann-kāng，結果雅雪勝出。

但是，日子m̄是像扮公家伙仔án-ne就ē得過。


阿毅hām辜--ê仝梯--ê，是辜--ê上欽佩ê人，伊退伍了後，開一間公司，leh做搬厝--ê。

阿毅先貸款買厝tī士林磺溪駁岸邊上尾段，tse所在少人來，貨車ē用得停。進前in兜頭前是一个pùn-sò場，住戶kap里長tshiànn人來做伙清清--leh，thuánn hōo平，分做一區一區，hōo逐个認養。阿毅in某燕--à認tsiok大phiàn，sì-kè去khioh狗屎來埋，胡蠅蠓仔tī頂頭iānn-iānn飛。等到胡蠅蠓仔無--去ê時，伊就塗掘掘--leh，種樹仔、花草。 Án-ne時間沓沓仔過，年久月深，in ê門口埕已經親像一个公園。

阿毅ê搬厝公司tshiànn幾若个工人，有遠路來ê原住民，伊tī隔壁稅兩間房，hōo in食，koh hōo in蹛。

辜--ê不時leh褒阿毅ê某偌好拄偌好，偌gâu拄偌gâu，怨嘆雪--à無半撇，取食取睏。M̄-koh，來警衛室食「大樹跤」羊肉爐，lóng阿毅孤一个來，燕--à從來m̄ bat行跤到，阿麗tsiok想beh去hām伊熟sāi--一-下。

公園一條石頭路通到阿毅in門口，tse是搬厝人ê厝？阿麗大開眼界。壁邊四季海棠、非洲鳳仙tng-leh開，客廳入門，兩个玻璃櫥仔，各式各樣ê茶鈷、茶甌、石頭拭kah反光。倚近灶跤hit爿囥大魚缸，飼一隻紅龍，房間tsit爿吊一片素素、ting-ting-tang-tang ê珠簾，kap外口隔開。細細欉、青翠ê馬拉巴栗排規列，事務桌頂一盆紅花，兩枝電話。

阿毅khiau跤坐tī辦公椅，手gia̍p一支薰，喙齒烏烏，喙脣紅紅水水，檳榔拄phuì--出-來ê款，笑hai-hai，講：「Guán某是『花癡』，『愛花成癡』。」燕--à一人倒一杯冰咖啡，一大盤水果，隨在人食。

工人做工tńg--來，交錢交鎖匙。

「贏kiáu--ê，昨暝lim到幾點？」阿毅kā招呼。

「無lim--lah！頭家若beh請，tsiah ke lim--幾-杯-仔。」贏kiáu--ê身軀a-tsa，看--起-來有忝，siān -tauh-tauh kā應。

「明仔載下晡兩點，承德路五段到淡水清水街。」燕仔拆一張單仔hōo贏kiáu--ê。

燕仔生做肥軟仔肥軟，聲幼幼，喙jiáu仔翹翹，好笑神。本底tī北投市場賣衫，生理場慣勢，啥mi̍h lóng m̄驚。阿毅退伍了後，想beh做搬厝--ê，kap伊參詳，伊無第二句話，擔位收收--leh，tńg來huānn盤接電話。

「Tuì佗位搬到佗位？」
「幾樓搬幾樓？Kám有電梯？」
「有偌濟mi̍h件？」
「Án-ne一台噸半--ê就有夠--ah。」
「Bē--lah！Guán bē khah貴--lah！你ē-sái去比看māi--leh！」
Ná問，ná記，價siàu隨決--lueh，工人mā排--出-來。

阿毅講，若mi̍h件濟，就ài去現場估，in翁仔某，隨時ài有一人tī--leh，無，生理就ē漏接。

Tuì燕--à in兜出-來，阿麗家己行去駁岸頂，tse駁岸tann仔做無幾冬，因為風颱雨，磺溪溪水時常漲kuân，淹田淹厝，tsiah做--ê，用大粒石頭、磚仔、紅毛塗khōng kah真自然色，無畫烏漆白。頂面做人行步道，一爿圍欄杆，一爿種金露花，一直行，ē-tàng行到天母西路。頭前就是大屯山、七星山，視野曠闊；白翎鷥tī水面飛，飛忝sì-kè歇，白頭khok仔一對一對走sio-jiok，山暗光gōng呆gōng呆，khi頭tī hia看東看西，電火柱頂，ti-lioo-ti-lioo，m̄ bat看--過ê鳥隻，mā leh宣佈伊心頭舒爽。自然山水，hōo濟濟人愛來tsia散步、運動，阿麗感覺tsiok快活。


阿毅生理愈做愈大，穡頭愈接愈濟，工人有時mā ē堪bē-tiâu，起phuì面。Tsit日暗頓，燕仔tok半隻鹹水雞，切兩條士林大煙腸，一盤tsìnn料，炒青菜，kûn一鼎菜頭湯，工人看--著，嫌，摔碗摔箸。

「Án-ne thài食ē飽？無力beh按怎做khang-khuè？」

「M̄食mài食，m̄做mài做！『不做滾蛋！』」

阿毅做工iáu未tńg--來，燕--à無先壓--lueh bē-sái。

緊khoo阿毅：「輸筊--ê輸筊，使性地，造反--ah，你緊tńg--來！」

阿毅冷靜，請in一包檳榔，笑笑kā留，輸kiáu--ê m̄，贏kiáu--ê kap輸kiáu--ê包袱仔款款--leh做伙走。

後--來，燕--à就無koh包工人ê伙食。

辜--ê欣羨阿毅選著行趁著錢，拄好tsit个欠人ê時tsūn，想講āinn冰箱、洗衫機mā是khû--lueh、peh--khaih一个khut-sè niā-niā，學就ē，kan-na做警衛死頭路仔月給無幾tsiam，就招盧--ê下班輪流去thap hit个khueh。有時，做kah喘phēnn-phēnn，阿林mā ē hông叫去鬥跤手。

Án-ne絞群絞伴，拄仔著，日--時做煞，暝--時就sio招去行義路食溫泉餐廳，食飽lim爽，泡溫泉等酒退，一陣人坐阿毅ê休旅車，吹山風，唱山歌，搖搖擺擺落--來。


（後期繼續）


Sann-kap讀小說專欄，本文使用教育部推薦漢字kap臺灣閩南語羅馬字拼音方案。
台文通訊BONG報302期，2019年5月出刊。

--------------------------------------------



李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：陳惠美





1



士官學校退伍，盧--ê kap辜--ê lóng bat去駛過大南客運，真拄好，tsit段期間，in一个人tī車頂騙著一个某，了後，tsiah同齊離職來醫學院做警衛。



盧--ê是辜--ê ê學長，生做細粒子，爛性，m̄-koh一支喙hôo-luì-luì，死--ê有法度講kah變活--ê。辜--ê大欉，歹性地，m̄-koh骨力，pìnn東pìnn西，規頭殼kan-na想beh ke趁寡錢。兩人其實個性bē ha̍h，tiānn-tiānn tak來tak去。



阿麗kap阿林ê查某囝讀醫學院內底ê幼稚園，逐日ài接送；放假，一家口仔koh tshiâng-tsāi去peh醫學院邊仔ê軍艦岩。Tī人ê地盤出出入入，hām in，tuì tìm頭sio借問，到笑談五四三，尾後suah tsiânn做ē-tàng做伙家庭聚會ê好朋友。



Hit-tsūn，北淡線ê火車koh leh開，石牌火車站附近，有一間叫做「大樹跤」ê羊肉爐，食--過--ê lóng呵咾。冬天，寒kah phi̍h-phi̍h-tsùn ê時，就有人流喙瀾想beh食，huah一聲，分頭仔去買湯底、火鍋料、高麗菜kap燒hut-hut ê山東大饅頭。醫學院警衛室，停一目nih仔，就ē鼻著一tsūn芳kòng-kòng好食mi̍h ê味，一陣人徛tī hia，大喙細喙一直hut。



一面食，一面互相làu-khuì，kā早前phānn tshit仔ê笑詼代iah-iah--出-來。



芬芳年輕愛sńg，高中畢業無聊就去做車掌，tuè著盧--ê ê車，盧--ê看伊美麗古錐，ài kā創治，芬芳受氣，pi仔刁工pûn kah ki-ki叫，盧--ê耳空that--起-來，牙仔giàng-giàng，tuì後視鏡笑，然後雙手攑kuân-kuân，假做投降，suah án-ne sńg出感情，兩个差beh一齒年。



後--來，無隨車小姐，運將兼做車掌，學生ê月票，坐一遍ài剪一空。雅雪讀商專夜間部ê時，時常坐著辜--ê ê車，就徛踮頭前替伊剪，聽講辜--ê人氣旺，目睭大蕊ē電--人，查某學生sio爭beh kā tàu-sann-kāng，結果雅雪勝出。



但是，日子m̄是像扮公家伙仔án-ne就ē得過。



2



阿毅hām辜--ê仝梯--ê，是辜--ê上欽佩ê人，伊退伍了後，開一間公司，leh做搬厝--ê。



阿毅先貸款買厝tī士林磺溪駁岸邊上尾段，tse所在少人來，貨車ē用得停。進前in兜頭前是一个pùn-sò場，住戶kap里長tshiànn人來做伙清清--leh，thuánn hōo平，分做一區一區，hōo逐个認養。阿毅in某燕--à認tsiok大phiàn，sì-kè去khioh狗屎來埋，胡蠅蠓仔tī頂頭iānn-iānn飛。等到胡蠅蠓仔無--去ê時，伊就塗掘掘--leh，種樹仔、花草。 Án-ne時間沓沓仔過，年久月深，in ê門口埕已經親像一个公園。



阿毅ê搬厝公司tshiànn幾若个工人，有遠路來ê原住民，伊tī隔壁稅兩間房，hōo in食，koh hōo in蹛。



辜--ê不時leh褒阿毅ê某偌好拄偌好，偌gâu拄偌gâu，怨嘆雪--à無半撇，取食取睏。M̄-koh，來警衛室食「大樹跤」羊肉爐，lóng阿毅孤一个來，燕--à從來m̄ bat行跤到，阿麗tsiok想beh去hām伊熟sāi--一-下。



公園一條石頭路通到阿毅in門口，tse是搬厝人ê厝？阿麗大開眼界。壁邊四季海棠、非洲鳳仙tng-leh開，客廳入門，兩个玻璃櫥仔，各式各樣ê茶鈷、茶甌、石頭拭kah反光。倚近灶跤hit爿囥大魚缸，飼一隻紅龍，房間tsit爿吊一片素素、ting-ting-tang-tang ê珠簾，kap外口隔開。細細欉、青翠ê馬拉巴栗排規列，事務桌頂一盆紅花，兩枝電話。



阿毅khiau跤坐tī辦公椅，手gia̍p一支薰，喙齒烏烏，喙脣紅紅水水，檳榔拄phuì--出-來ê款，笑hai-hai，講：「Guán某是『花癡』，『愛花成癡』。」燕--à一人倒一杯冰咖啡，一大盤水果，隨在人食。



工人做工tńg--來，交錢交鎖匙。



「贏kiáu--ê，昨暝lim到幾點？」阿毅kā招呼。



「無lim--lah！頭家若beh請，tsiah ke lim--幾-杯-仔。」贏kiáu--ê身軀a-tsa，看--起-來有忝，siān -tauh-tauh kā應。



「明仔載下晡兩點，承德路五段到淡水清水街。」燕仔拆一張單仔hōo贏kiáu--ê。



燕仔生做肥軟仔肥軟，聲幼幼，喙jiáu仔翹翹，好笑神。本底tī北投市場賣衫，生理場慣勢，啥mi̍h lóng m̄驚。阿毅退伍了後，想beh做搬厝--ê，kap伊參詳，伊無第二句話，擔位收收--leh，tńg來huānn盤接電話。



「Tuì佗位搬到佗位？」

「幾樓搬幾樓？Kám有電梯？」

「有偌濟mi̍h件？」

「Án-ne一台噸半--ê就有夠--ah。」

「Bē--lah！Guán bē khah貴--lah！你ē-sái去比看māi--leh！」

Ná問，ná記，價siàu隨決--lueh，工人mā排--出-來。



阿毅講，若mi̍h件濟，就ài去現場估，in翁仔某，隨時ài有一人tī--leh，無，生理就ē漏接。



Tuì燕--à in兜出-來，阿麗家己行去駁岸頂，tse駁岸tann仔做無幾冬，因為風颱雨，磺溪溪水時常漲kuân，淹田淹厝，tsiah做--ê，用大粒石頭、磚仔、紅毛塗khōng kah真自然色，無畫烏漆白。頂面做人行步道，一爿圍欄杆，一爿種金露花，一直行，ē-tàng行到天母西路。頭前就是大屯山、七星山，視野曠闊；白翎鷥tī水面飛，飛忝sì-kè歇，白頭khok仔一對一對走sio-jiok，山暗光gōng呆gōng呆，khi頭tī hia看東看西，電火柱頂，ti-lioo-ti-lioo，m̄ bat看--過ê鳥隻，mā leh宣佈伊心頭舒爽。自然山水，hōo濟濟人愛來tsia散步、運動，阿麗感覺tsiok快活。



3



阿毅生理愈做愈大，穡頭愈接愈濟，工人有時mā ē堪bē-tiâu，起phuì面。Tsit日暗頓，燕仔tok半隻鹹水雞，切兩條士林大煙腸，一盤tsìnn料，炒青菜，kûn一鼎菜頭湯，工人看--著，嫌，摔碗摔箸。



「Án-ne thài食ē飽？無力beh按怎做khang-khuè？」



「M̄食mài食，m̄做mài做！『不做滾蛋！』」



阿毅做工iáu未tńg--來，燕--à無先壓--lueh bē-sái。



緊khoo阿毅：「輸筊--ê輸筊，使性地，造反--ah，你緊tńg--來！」



阿毅冷靜，請in一包檳榔，笑笑kā留，輸kiáu--ê m̄，贏kiáu--ê kap輸kiáu--ê包袱仔款款--leh做伙走。



後--來，燕--à就無koh包工人ê伙食。



辜--ê欣羨阿毅選著行趁著錢，拄好tsit个欠人ê時tsūn，想講āinn冰箱、洗衫機mā是khû--lueh、peh--khaih一个khut-sè niā-niā，學就ē，kan-na做警衛死頭路仔月給無幾tsiam，就招盧--ê下班輪流去thap hit个khueh。有時，做kah喘phēnn-phēnn，阿林mā ē hông叫去鬥跤手。



Án-ne絞群絞伴，拄仔著，日--時做煞，暝--時就sio招去行義路食溫泉餐廳，食飽lim爽，泡溫泉等酒退，一陣人坐阿毅ê休旅車，吹山風，唱山歌，搖搖擺擺落--來。






（後期繼續）






Sann-kap讀小說專欄，本文使用教育部推薦漢字kap臺灣閩南語羅馬字拼音方案。

台文通訊BONG報302期，2019年5月出刊。



--------------------------------------------


歡迎捐款贊助　李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。










郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會







李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。











◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
