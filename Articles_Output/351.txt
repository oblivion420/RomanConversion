台文通訊BONG報: Tshit-thô（一）
作者：藍春瑞

學生遠足用步lián，伸跤出手踢過giàn
Gia̍t-siâu手賤直透變，搵黏thi sio招掠蟬
番薯lām蝦做伙煎，牽罟khioh魚免半sián
齣頭濟kah逐工變，烏白亂舞sńg bē siān

Tshit-thô就是講去外口sńg ê代誌。

若mài用著錢，比論講囡仔伴sio招出去外口sńg水兼掠蝦仔、peh樹仔順suà黏蟬、挽菝仔兼pû番薯……，一寡出喙就隨有人贊聲beh tuè lán行，ē-tàng免做khang-khuè mā免讀冊、寫宿題ê齣頭lóng算在內，tī hit个無快活ê囡仔時代，是tsiânn sù常ê代誌。啊若tio̍h-ài khîng lân-san錢出來坐車、買涼水、食晝，親像講beh去台北ê圓環頂、基隆ê廟口tshit-thô……，tse，就「鳥鼠穿草鞋——跤khah大身」--ah。

道理是，逐口灶lóng sàn kah鬼beh掠--去，koh m̄是凊凊彩彩就有tè趁食，正經tsiânn罕得摸著銀票仔ê人，beh that-lo̍h有錢？啊若老爸老母有thang uì外口pián--二--sián-仔-錢--tńg-來，講一句khah歹聽--ê，生食to無夠--ah，thài有thang曝乾--leh？Koh-khah免講是提錢hōo囡仔去tshit-thô、食燒食冷！

散赤人，講是有一頓、無兩頓，iáu無聽過有人寒--死--過；m̄-koh，大、細漢囡仔ê衫仔褲，穿一二十冬mā lóng tsia補--一-空、hia貼--一-塊，sù常細漢khioh大漢ê衫仔teh穿，買hōo囡仔穿ê衫，見擺lóng買上大領ê寸尺，大細漢輪落去khioh來穿……；白米飯決定kah番薯簽對半摻，有菜脯米、高麗菜乾thang配就暢kah beh死--去。啊若久久--à tsiah hàu一遍魚魚肉肉，是年節仔tsiah看ē著ê料理，m̄-koh見ngeh mā是一兩塊niâ，無thang hōo你食kah暢。

Án-ne lán就知影，tshit-thô是一件tio̍h-ài khai所費拚去外埠頭ê大工事，是散赤人睏無飽teh陷眠ê時，tsiah夢ē著ê代誌。是講，若拄著老爸老母手頭khah līng ê流擺，一年若有一kái thang去，就歡喜kah規sian人peh起來tiô，到拍phú光mā iáu睏bē ka-tsuē！

M̄-koh，hit-tsūn kan-tann有火車、客運thang坐，去ê所在m̄是海邊、溪kinn，也m̄是有山有水ê庄跤，顛倒基隆、台北ê風景區tsiah是內山人上tsia̍p到位、去tshit-thô ê所在。內山人beh出門ê前一暝，大人、囡仔lóng歡喜kah規暝睏bē落眠。按算ê車tsuā iáu未到ê兩點鐘久進前，查某人就tshuân胭脂、膨粉teh妝thānn，換一軀上suí ê新衫來穿，m̄ bat試--過ê kuân-kia̍h仔，mā趁tsit个流擺搬出來行--一-遍，看是m̄是有ha̍h跤；另外，查埔人就kā娶某hit軀舊西裝giú出來抿抿hōo清氣，穿鞋tioh襪，拭hōo金sih-sih koh ē照人ê影；大大細細m̄管是老--ê、少年，iah是查埔、查某，lóng是清氣、樸實ê穿插，細膩koh好禮ê心tsiânn，有成beh tsiūnn京考kàu ê秀才，信心飽足，用鏡照到有kah意，tsiah　hānn過戶tīng出門，一點鐘久前就到火車頭買票，peh起lih月台頂thìng候火車。

倚年時仔ê火車頭、月台頂、車廂內底，e-e-kheh-kheh that到tīnn-tīnn，tsiâu是穿kah花niau-niau，揹kah大細包行李beh tńg過年ê旅客。先mài講車幫少少--à無幾个人坐ē起ê對號快車是m̄是tsa̍t-tsa̍t滿員，平快kap逐站歇ê普通車，決定thia̍p到親像teh sīnn人kê，kheh bē入--去tsiah吊tī車門tōng-tōng幌ê人濟kah ē驚--人。我bat看過二九暝tshuân tńg去過年ê人客，tsinn bē入去車廂ê內底，ē hàm kah心肝掠橫徛起lih火車母ê兩爿邊--a，一爿一排差不多tsiânn十个人，駛火車ê機關手lóng看現現tī目睭前，mā無出喙去擋。In tsia-ê人，甘願khai錢踮hia搧冷風，iáu m̄ bat聽講有人跋落來giâ火車輪--ê，m̄-koh，像我tsit款囡仔phí teh想--ê是……，過磅空暗bîn-bong山貓，炭煙phōng-phōng-ing，是beh按怎喘khuì？Kám bē一頭一面kánn-ná烏鬼仔番--leh？

便有去基隆tshit-thô，落火車頭就隨看著港kinn ê「大船放尿」，規个人suah gāng-gāng，連家己喙瀾津--落-來mā iáu m̄知，正經是gōng kah飼bē大ê內山sông。Suà--落-去ê齣頭，就是步lián去「中正公園」看光景。若跤痠貧惰行，lak袋仔有兩sián仔錢teh ngiau，就hiàm三輪車坐到信二路ê公園跤ê路喙，tsiah沓沓仔peh起崎；沿路賣四秀ê販仔，uì山跤排到山頭，lóng無làng縫，m̄是賣食--ê，就是囡仔ê tshit-thô-mi̍h。想真逐項我lóng有kah意，kan-tann無錢thang買niâ。腹肚iau，就凊彩路邊ê tshi̍k仔麵bóng食，定著是阿爸hōo--我ê teh年錢提出來用。啊若lim水就家己紮水罐，khah無味niâ，免khai著本，iáu khah tit tia̍p仔；囡仔人tsia tsông hia趖，行行看看--leh，一工liam-mi就煞--去--ah。

啊若來台北ê齣頭，就有khah濟無仝款ê所在thang去行踏。像我tsit款囡仔人上愛--ê是動物園kap兒童樂園，tio̍h-ài去台北車頭ê第四月台，盤淡水線ê火車，坐到圓山仔站tsiah koh行--一-站-仔。出來火車頭外口，就隨影著打馬膠路兩爿全是攤販，liang-liang-khiang-khiang啥mih死人骨頭lóng有teh賣。

Iáu ē記--得，有一年ê新正年頭，gún二姊--à，伊應該17歲niâ，hām我計共五个lóng無tsiūnn十歲ê猴死囡仔，同齊來動物園tshit-thô。12點外，到圓山仔落車，人ná teh月台行就ná鼻著火車頭外口炒米粉、蚵仔煎、滷肉飯、肉丸……tshìng--起-來ê芳味，即時喙瀾吞kah bē得煞，大腸、小腸告到ku-ku叫，五个人徛tī路邊siòng規晡久，聽著二姊teh nauh講：「食麵免配菜，khah省錢……」

我順話尾講：「……mā免koh等！」

五个人隨倚去一間麵擔仔beh食晝，有影是緊koh快，一人食一碗tshi̍k仔麵就beh準煞；khah ē知影算siàu ê時tsūn，頭家講：「一碗15箍，lóng總75……」

Tsit聲害liú-liú--ah，所有ê囡仔hām gún二姐--à總gāng--去，差一點仔無昏--倒niâ；自án-ne，規陣囡仔hām頭家，徛tī麵擔仔內底hue tsiok久、tsiok久，hue bē煞，kan-tann無先問價siàu tsiah食麵，古意ê內山人suah去hōo無天良ê都市人搧大耳，即時頭hîn目暗，險險仔行bē出麵擔仔--去。

Tsènn到路尾，知影無彩手--ah，規陣lak袋仔內ê銀票仔總khîng來付麵錢，想bē到人to teh衰--ah，beh走ê hit-tang-tsūn，tsit箍頭家tshāi tī店口，目睭ná kàng ná koh講：「無錢koh beh假大pān！」害gún規陣見笑kah用tsông--ê。


停跤落來路邊，眾人lóng kā褲lak仔ê lân-san銀角仔總jîm出來算，三鬥四鬥，tsiah賰坐--tńg-來ê車錢，就無人beh koh去動物園--ah，tuè手翻頭倒tńg來瑞芳。坐tī車內，逐家面tshiunn lóng àu-tū-tū，規路鬱卒kah無人滾sńg笑，心肝內kan-tann teh操煩：「Teh年錢khai了--ah，tsit个新正是beh按怎過--leh？」

（後期繼續)

生活ê藝術專欄，本文使用教育部推薦漢字kap臺灣閩南語羅馬字拼音方案。
台文通訊BONG報301期，2019年4月出刊。


歡迎捐款贊助　李江却台語文教基金會　（捐款thang抵稅，匯款了後請通知02-23112199）
線上捐款(定期定額) https://ppt.cc/fF5bhx
線上捐款(單筆) https://ppt.cc/fcycox
有固定的長期捐款， 讓更多的台語文相關計畫可以穩定的推行，感謝逐家。
郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會
李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：藍春瑞



學生遠足用步lián，伸跤出手踢過giàn

Gia̍t-siâu手賤直透變，搵黏thi sio招掠蟬

番薯lām蝦做伙煎，牽罟khioh魚免半sián

齣頭濟kah逐工變，烏白亂舞sńg bē siān




Tshit-thô就是講去外口sńg ê代誌。




若mài用著錢，比論講囡仔伴sio招出去外口sńg水兼掠蝦仔、peh樹仔順suà黏蟬、挽菝仔兼pû番薯……，一寡出喙就隨有人贊聲beh tuè lán行，ē-tàng免做khang-khuè mā免讀冊、寫宿題ê齣頭lóng算在內，tī hit个無快活ê囡仔時代，是tsiânn sù常ê代誌。啊若tio̍h-ài khîng lân-san錢出來坐車、買涼水、食晝，親像講beh去台北ê圓環頂、基隆ê廟口tshit-thô……，tse，就「鳥鼠穿草鞋——跤khah大身」--ah。



道理是，逐口灶lóng sàn kah鬼beh掠--去，koh m̄是凊凊彩彩就有tè趁食，正經tsiânn罕得摸著銀票仔ê人，beh that-lo̍h有錢？啊若老爸老母有thang uì外口pián--二--sián-仔-錢--tńg-來，講一句khah歹聽--ê，生食to無夠--ah，thài有thang曝乾--leh？Koh-khah免講是提錢hōo囡仔去tshit-thô、食燒食冷！



散赤人，講是有一頓、無兩頓，iáu無聽過有人寒--死--過；m̄-koh，大、細漢囡仔ê衫仔褲，穿一二十冬mā lóng tsia補--一-空、hia貼--一-塊，sù常細漢khioh大漢ê衫仔teh穿，買hōo囡仔穿ê衫，見擺lóng買上大領ê寸尺，大細漢輪落去khioh來穿……；白米飯決定kah番薯簽對半摻，有菜脯米、高麗菜乾thang配就暢kah beh死--去。啊若久久--à tsiah hàu一遍魚魚肉肉，是年節仔tsiah看ē著ê料理，m̄-koh見ngeh mā是一兩塊niâ，無thang hōo你食kah暢。



Án-ne lán就知影，tshit-thô是一件tio̍h-ài khai所費拚去外埠頭ê大工事，是散赤人睏無飽teh陷眠ê時，tsiah夢ē著ê代誌。是講，若拄著老爸老母手頭khah līng ê流擺，一年若有一kái thang去，就歡喜kah規sian人peh起來tiô，到拍phú光mā iáu睏bē ka-tsuē！



M̄-koh，hit-tsūn kan-tann有火車、客運thang坐，去ê所在m̄是海邊、溪kinn，也m̄是有山有水ê庄跤，顛倒基隆、台北ê風景區tsiah是內山人上tsia̍p到位、去tshit-thô ê所在。內山人beh出門ê前一暝，大人、囡仔lóng歡喜kah規暝睏bē落眠。按算ê車tsuā iáu未到ê兩點鐘久進前，查某人就tshuân胭脂、膨粉teh妝thānn，換一軀上suí ê新衫來穿，m̄ bat試--過ê kuân-kia̍h仔，mā趁tsit个流擺搬出來行--一-遍，看是m̄是有ha̍h跤；另外，查埔人就kā娶某hit軀舊西裝giú出來抿抿hōo清氣，穿鞋tioh襪，拭hōo金sih-sih koh ē照人ê影；大大細細m̄管是老--ê、少年，iah是查埔、查某，lóng是清氣、樸實ê穿插，細膩koh好禮ê心tsiânn，有成beh tsiūnn京考kàu ê秀才，信心飽足，用鏡照到有kah意，tsiah　hānn過戶tīng出門，一點鐘久前就到火車頭買票，peh起lih月台頂thìng候火車。



倚年時仔ê火車頭、月台頂、車廂內底，e-e-kheh-kheh that到tīnn-tīnn，tsiâu是穿kah花niau-niau，揹kah大細包行李beh tńg過年ê旅客。先mài講車幫少少--à無幾个人坐ē起ê對號快車是m̄是tsa̍t-tsa̍t滿員，平快kap逐站歇ê普通車，決定thia̍p到親像teh sīnn人kê，kheh bē入--去tsiah吊tī車門tōng-tōng幌ê人濟kah ē驚--人。我bat看過二九暝tshuân tńg去過年ê人客，tsinn bē入去車廂ê內底，ē hàm kah心肝掠橫徛起lih火車母ê兩爿邊--a，一爿一排差不多tsiânn十个人，駛火車ê機關手lóng看現現tī目睭前，mā無出喙去擋。In tsia-ê人，甘願khai錢踮hia搧冷風，iáu m̄ bat聽講有人跋落來giâ火車輪--ê，m̄-koh，像我tsit款囡仔phí teh想--ê是……，過磅空暗bîn-bong山貓，炭煙phōng-phōng-ing，是beh按怎喘khuì？Kám bē一頭一面kánn-ná烏鬼仔番--leh？



便有去基隆tshit-thô，落火車頭就隨看著港kinn ê「大船放尿」，規个人suah gāng-gāng，連家己喙瀾津--落-來mā iáu m̄知，正經是gōng kah飼bē大ê內山sông。Suà--落-去ê齣頭，就是步lián去「中正公園」看光景。若跤痠貧惰行，lak袋仔有兩sián仔錢teh ngiau，就hiàm三輪車坐到信二路ê公園跤ê路喙，tsiah沓沓仔peh起崎；沿路賣四秀ê販仔，uì山跤排到山頭，lóng無làng縫，m̄是賣食--ê，就是囡仔ê tshit-thô-mi̍h。想真逐項我lóng有kah意，kan-tann無錢thang買niâ。腹肚iau，就凊彩路邊ê tshi̍k仔麵bóng食，定著是阿爸hōo--我ê teh年錢提出來用。啊若lim水就家己紮水罐，khah無味niâ，免khai著本，iáu khah tit tia̍p仔；囡仔人tsia tsông hia趖，行行看看--leh，一工liam-mi就煞--去--ah。



啊若來台北ê齣頭，就有khah濟無仝款ê所在thang去行踏。像我tsit款囡仔人上愛--ê是動物園kap兒童樂園，tio̍h-ài去台北車頭ê第四月台，盤淡水線ê火車，坐到圓山仔站tsiah koh行--一-站-仔。出來火車頭外口，就隨影著打馬膠路兩爿全是攤販，liang-liang-khiang-khiang啥mih死人骨頭lóng有teh賣。



Iáu ē記--得，有一年ê新正年頭，gún二姊--à，伊應該17歲niâ，hām我計共五个lóng無tsiūnn十歲ê猴死囡仔，同齊來動物園tshit-thô。12點外，到圓山仔落車，人ná teh月台行就ná鼻著火車頭外口炒米粉、蚵仔煎、滷肉飯、肉丸……tshìng--起-來ê芳味，即時喙瀾吞kah bē得煞，大腸、小腸告到ku-ku叫，五个人徛tī路邊siòng規晡久，聽著二姊teh nauh講：「食麵免配菜，khah省錢……」



我順話尾講：「……mā免koh等！」



五个人隨倚去一間麵擔仔beh食晝，有影是緊koh快，一人食一碗tshi̍k仔麵就beh準煞；khah ē知影算siàu ê時tsūn，頭家講：「一碗15箍，lóng總75……」



Tsit聲害liú-liú--ah，所有ê囡仔hām gún二姐--à總gāng--去，差一點仔無昏--倒niâ；自án-ne，規陣囡仔hām頭家，徛tī麵擔仔內底hue tsiok久、tsiok久，hue bē煞，kan-tann無先問價siàu tsiah食麵，古意ê內山人suah去hōo無天良ê都市人搧大耳，即時頭hîn目暗，險險仔行bē出麵擔仔--去。



Tsènn到路尾，知影無彩手--ah，規陣lak袋仔內ê銀票仔總khîng來付麵錢，想bē到人to teh衰--ah，beh走ê hit-tang-tsūn，tsit箍頭家tshāi tī店口，目睭ná kàng ná koh講：「無錢koh beh假大pān！」害gún規陣見笑kah用tsông--ê。





停跤落來路邊，眾人lóng kā褲lak仔ê lân-san銀角仔總jîm出來算，三鬥四鬥，tsiah賰坐--tńg-來ê車錢，就無人beh koh去動物園--ah，tuè手翻頭倒tńg來瑞芳。坐tī車內，逐家面tshiunn lóng àu-tū-tū，規路鬱卒kah無人滾sńg笑，心肝內kan-tann teh操煩：「Teh年錢khai了--ah，tsit个新正是beh按怎過--leh？」



（後期繼續)



生活ê藝術專欄，本文使用教育部推薦漢字kap臺灣閩南語羅馬字拼音方案。


台文通訊BONG報301期，2019年4月出刊。








歡迎捐款贊助　李江却台語文教基金會　（捐款thang抵稅，匯款了後請通知02-23112199）



線上捐款(定期定額) https://ppt.cc/fF5bhx



線上捐款(單筆) https://ppt.cc/fcycox



有固定的長期捐款， 讓更多的台語文相關計畫可以穩定的推行，感謝逐家。



郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會





李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。







◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
