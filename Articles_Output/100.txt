台文通訊BONG報: 田頭kap車頭（有聲♪）
台文通訊BONG報九月號（No.270）


-----------------------------------------------

▍田頭kap車頭

作者：簡鴻綿



以早庄跤囡仔ná外勞仔，時行來台北蹛工場，ka̋ng煮飯tshuā囡仔照顧老大人，趁錢tsiah寄轉去厝tàu-sann-thinn。見若過年過節轉（tńg）--來，查埔查某隨个koh lóng穿kah pha-lih-phá-lih。

看人穿鞋tioh襪，變kah跤尖手幼，hōo留踮故鄉跤手做kah結lan，一khoo烏loo-soo曝kah ná烏鬼仔番，穿插無一个款ê草地sông，想著tsiok厭氣（iàn-khì）--ê，講bē欣羨是hau-siâu--ê！

庄跤人天光做kah暗，做kah beh死beh活，kan-na換三頓飽！規年thàng天，tsiah等二九暝thang有紅包teh年，koh tio̍h看年兜ē有人來討錢--無？Hiàng時起冬落冬lóng相放伴--ê，tàu-sann-kāng作穡bē-tàng提工錢。少年khah愛suí，穿--ê抹--ê有是kā布莊hām賣搖鼓--ê先賒。

有錶仔thang帶tsiah是bē講得稀罕--ê。庄內有一口灶拄tuì海口搬--來，後生有tuì台北寄錶仔hōo老--ê，m̄知是tshenn-mê牛看無，iah是機器漚古tiānn故障，田庄人孽siâu，便路頭路尾拄--著就刁工問：海口伯--à，tsit-má幾點--ah？伊suah逐遍lóng用真重ê腔口應講：「拄好恬--khìr (去)」。Tsit句話母，hōo踮庄跤過in無聊人生ê鄉親，不時提來相謔。

出外是好是bái無人知，上無thang食一个名，少年人相看相樣，suah ē相報拚起來都市。查某囝軟心，m̄甘家己出外，放厝--裡ê人leh受苦，若有兄哥未娶，mā驚歹名；khang-khuè做kah一半，不時坐踮田頭田尾ná聽〈孤女ê願望〉ná吐大氣（khuì），暗時bih leh棉tsioh被--裡háu。查埔ê心肝ke真硬，厝--裡穡頭濟無thang讀冊，序大koh m̄肯放人，in就半暝相招kōo偷走--ê。

「Guán一个叔伯大--ê身軀現to ná hōo狗舐--過，無半sián也siàu想beh kap人去頂港。In hia-ê王--哥柳--哥就教伊偷夯肥料去賣，利用半暝tsiah tshu去mooh；肥料規袋mooh著ē si̍h-su̍t叫，暗時地靈輕緊出破。Khah鬼頭鬼腦--ê，教伊一手ná絞鐵馬ê電火tshiō光，順suà崁袋仔搬tín動ê聲音；一手tsiah ná kā肥料mooh上雙台ê後座，厝內面若有人huah聲tsiah應講：Leh修理孔明車ê電火--lah！」有趁著錢，青峰仔記持iáu不止仔好，若有人講著農家長農家短，伊lóng真興thi̍h íng過細漢蹛庄跤ê代誌，家己ná講頭koh ná phue！

聽著tse，李仔高雄雄想起做囡仔，in規家族仔ê內衫褲lóng穿肥料袋仔做--ê：「有一遍，guán叔--à lim kah醉茫茫，半暝逐个lóng睏了了--ah tsiah轉（tńg）--來，家己摸去屜仔提內衫褲beh洗盪（tn̄g），好死m̄死去hiannh著底線iáu未拆好ê布袋仔；等身軀拭好beh穿，哭爸--ah褲跤suah nng bē過，現tò-siak-hiànn，tshoh kah牙險歪--去，規庄kiōng-beh hōo吵精神！有影有夠無siá-sì--ê，幾若十年--ah，到tann iáu hőng khioh起來餾（liū）。」

李仔高、青峰--a in庄內hit沿仔，lóng是tsih載he無人有ê日子bē tiâu，姑不將tsiah bih-bih-tshih-tshih tuè人沿路唱〈流浪到台北〉。參tshit-thô伴、至親至愛kap土地分開，無奈來到人地生疏ê異鄉拍拚，in ê心情hām志氣，就寄tī〈田庄兄哥〉kap〈舊皮箱ê流浪兒〉ê歌聲--裡。

青峰--a in兜是散kah連肥料錢to無才調納，koh tiānn ài糶（thiò）粟青！Kā人tshuah來相添tsah ê所費khai beh ta--ah，紹介所iáu允無著頭路，先kap人去大橋頭做阿友--ê，tàu搬貨走車碌路，uan-na tī艋舺後驛飼蠓飼幾若暝。

失栽培ê出外囡仔，濟濟目色真好，烏手仔拄著貴人、踏著時機家己做頭家，序細koh有thang受khah kuân ê教育；Ē-hiáu守--ê若m̄是有工場beh「都更」，就是徛家tī市中心厝價大夯。真濟下港囡仔ê艋舺車頭，tsiânn做in對田庄起動出外人生、夢ê列車ê火車母……。

Tann農倉ê田園有hōo政府徵收去做路、公共用地hām特區ê高鐵站、航空城、科學園區無所不至，m̄甘--ê想bē開行短路，m̄願--ê iáu leh陳情抗爭；好運--ê拄著都市計劃，就hōo留leh顧田頭、nuá田塗ê田僑仔khioh著好額人做。

田頭變車頭，hōo tsit頭kap hit頭交通ke真利便，「一日生活圈」kā人kap人ê距離，逐項suah lóng愈離愈遠。
