台文通訊BONG報: 烏面lā-pue（『黑面琵鷺』）
▍烏面lā-pue（『黑面琵鷺』） 
作者：易俊宏 Ia̍h Tsùn-Hông9月份ê專欄寫著「石虎」，是因為開始有九降風--ah。Tuè tse九降風，真濟渡鳥mā飛來台灣--ah！若講著渡鳥，就是有tsiânn大ê活動範圍，大到不只是tī-teh某一个國家niā-niā。Tsit個月beh kap逐家介紹--ê，是烏面lā-pue，台灣是in上大過冬ê所在，大致上有六成ê烏面lā-pue lóng是來台灣過冬。Tse mā是為啥mi̍h lán beh成立「台江國家公園」，因為tī-teh「曾文溪」溪口hia，就是一个生態保育ê重要所在。 烏面lā-pue，in生活lóng是一群一群鬥陣做伙--ê，生活主要是tī溪口、湳仔、水紋墘附近。In主要tī-teh韓國、中國東北hia生thn̂g湠種，踮秋天ê時tsūn來台灣過冬，春天ê時tsūn tńg--去。In koh號做「飯匙鵝」。In ê喙親像飯匙仝款，食mi̍h件是用「過淘」ê方式，tī-teh水面下底lā來lā去，小魚小蝦iah是小蟹仔，就án-ne hōo伊食--去--ah。若講著tse「pue」，是講mi̍h件一片一片扁扁ê款勢，若是lán拍球ài用「球pue（『球拍』）」、lán拜拜ài用「跋pue（『擲爻』）」來請神明指示；tī tsia是講in喙ê款勢。 1988年ê時，有國際保育組織注意著「烏面lā-pue」就beh滅絕--ah，當初有香港來ê團體做調查，講全世界kan-ta賰300隻左右。全世界kan-ta有六種lā-pue，烏面lā-pue是數量上少ê一種；影響著in生活ê原因，主要是歇睏ê所在hōo lán人類破壞--去--ah。經過二十年左右ê努力，2009年，成立「台江國家公園」ê時，tī曾文溪溪口已經調查著2,000外隻--ah；頂年ê調查數字，已經beh到4,000隻左右--ah。 雖然數字有愈來愈濟，但是tī-teh聯合國ê分類內底，猶原是上危險ê等級，tī-teh中國、日本、韓國kap lán台灣，mā是重點保護ê動物。雖然烏面lā-pue m̄知影lán人類ê國家分界，但是in ê保護，需要lán各國通力合作，tsiah ē-tàng hōo lán ê囝兒mā ē-tàng看著tsiah-nī古錐ê渡鳥。目前是11--月，若有興趣ê朋友，ē-tàng揣有閒ê時tsūn，趕緊去台南附近欣賞tsia-ê過冬鳥，m̄-nā有烏面lā-pue，koh有lò跤仔（『高蹺鴴』）、水避仔（『小鷿鷈』）、黃頭白翎鷥（『黃頭鷺』）、暗光鳥（『夜鷺』）、苦雞母（『白腹秧雞』）、湯匙仔鴨（『琵嘴鴨』）、田雞仔（『紅冠水雞』）、白目眉仔（『白眉鴨』）……真濟古錐ê渡鳥，lóng有機會ē看--著。 每年若到秋冬時節，真濟愛看鳥仔ê觀光客，lóng ē到lán台灣，來欣賞包括烏面lā-pue在內ê各式各樣ê渡鳥。保護環境，iáu ē-sái發展經濟，tse就是「永續發展」。若是開發工廠、汙染著溪水kap空氣，雖然短時間有可能ē hōo一寡人趁著錢，但是錢趁了後，beh hōo lán囝孫有按怎樣ê環境來大漢，tse是lán tsit代ê責任。
