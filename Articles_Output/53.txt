台文通訊BONG報: 查某囝所選擇ê生活方式
Ian-Ngá
       我ê第二查某囝今年二十八歲，今年4月28 kap Scotch（『蘇格蘭人』、Albannaich）囝婿tī加拿大東部倚大西洋ê Sydney城結婚。Hit个所在離Toronto開車ài兩暝三工，當然坐飛機幾點鐘就ē到。但是beh見一擺面iáu是一个大工程。心內teh想，好好所在m̄蹛，嫁kah hiah遠創啥？Koh想倒轉--來，tse是上帝為伊預備beh陪伴伊行人生路途kap追求信仰生活ê伴，我有啥mih理由thang好怨嘆--leh？

       伊tī大學是學護理系，hit當時in阿媽問伊：「做護士tsiok艱苦，你哪beh去讀he？」伊應講：「我想beh去幫贊--人。」Tuì hit時開始伊就講將來beh去khah需要幫贊ê所在宣教，我kā伊講有án-ne ê心志是真好，上帝若ài你去就ē備辦。四年ê學習真緊就過--去，想講beh去宣教ê代誌可能已經bē記--得-a，應該ē tī Toronto揣頭路，乖乖仔上班，若有拄著適合ê對象就結婚，若是無，無結婚mā無要緊。
        Siáng知，伊ê阿姊kap姊夫去東部ê Halifax thit-thô，轉--來kā伊講hia環境真suí，有教學病院、大學koh文化水準真kuân，上重要--ê是大家步調khah bē hiah緊張。Tse 拄好合著伊ê意。過去伊tiāⁿ-tiāⁿ kā我講，伊無愛大都市ê生活，伊bē追求流行，甚至in老爸tī房間kā伊tshuân一台電視，伊mā講無愛看，伊無愛受電視束縛，若beh看新聞，電腦就有，我意識著伊所追求--ê是簡單樸實ê生活。後--來，家己去Halifax se̍h-se̍h看看--leh，轉--來就講伊beh申請去hia ê病院工作。我對囡仔ê態度是：無試鹹tsiáⁿ m̄知好bái，若m̄是去做歹代誌，我lóng支持。講真--ê，囡仔大漢，伊mā已經決定ê代誌，做爸母--ê雖bóng m̄甘伊來離開身邊，總--是，mā是ài放手。對tsit點我就真欣羨蹛tī台灣ê親tsiâⁿ朋友，好親像囡仔beh讀啥、揣啥頭路、甚至結婚ê對象、婚禮按怎辦，lóng爸母掌握進行，tsit種情形tī北美，至少tī gún兜是行bē通--ê。
        就án-ne，申請著工作，tī hia工作中間，mā ná teh準備beh去宣教ê代誌。經過三年，伊講因為宣教機構要求ài有神學ê知識，所以伊beh轉來Toronto ê神學院修神學課程。心內teh歡喜ē-tàng koh kap伊saⁿ-kap生活做伙，mā teh歡喜tī tsit段時間伊無拄著beh結婚ê對象，án-ne就khah有可能留tī Toronto。Siáng知，偏偏仔tī伊beh轉--來ê前一禮拜，伊kap朋友去in兜thit-thô，tī hit个城市ê教會熟sāi著我ê囝婿。我就怪gún大查某囝，「lóng mā是你，kā伊報去hiah遠ê所在。」伊kā我應講：「Án-ne iáu真近--leh，本來伊iáu準備beh去非洲--leh。」有影to tio̍h，當初非洲、Paraguay（『巴拉圭』）、法國lóng tī伊ê計劃內面。千算萬算，m̄值得天一畫，咱愛伊留tī身邊，偏偏仔就是嫁一下遠遠遠。唯一thang歡喜--ê就是兩人有仝款ê信仰，mā有宣教ê意向，目前tī教會kap社區lóng有參與事工，將來就看上帝beh tshuā in 行東往西，做爸母已經是ài完全放手ê時tsūn。
       有一工，我khà電話去hō͘--伊，我問講：「你teh創啥？」伊應講：「我tī花園種花。」我hâⁿ一聲tsiok大聲，「你tī厝--裡連一枝草to m̄-bat挽--過，啥mih你也ē曉種花！你m̄是看著蟲仔就驚kah走離離。」伊應講：「因為以後tsia就是我ê厝，所以tio̍h-ài整理。」有影有認命koh知影輕重。In兜地大koh倚河kap海ê交接點，ē-tàng掠魚，mā有家己種菜，伊講想beh食啥就去菜園仔挽，食著偌安心--leh。In mā想beh飼雞，生雞卵，因為外面ê雞kap雞卵lóng有Ho-lú-bóng，食一寡化學飼料。聽--起-來，ká-ná活tī農業社會--leh。總--是koh想倒轉--來，今仔日ê社會生活競爭、緊張，造成人真大ê精神壓力，看in án-ne有家己ê工作teh做，無離現代社會siuⁿ遠，koh ē-tàng過田園樸實ê生活，tse mā是ē-tàng為in歡喜ê代誌。Tī台灣mā有一寡青年甚至是高科技ê人才放棄原本ê頭路，轉到tī in ê故鄉過田園種作ê生活，tse無啥mih tio̍h iah是m̄-tio̍h、好kap bái ê問題，是在tī每一个人所意愛、選擇ê生活方式。對in來講，ē-tàng過簡單樸實ê生活，tī精神層面是khah健康快樂--ê，tse就是in所追求--ê，án-ne in就滿足--ah。若是hō͘你我重頭選擇，咱ē選擇佗一種ê生活--leh？
