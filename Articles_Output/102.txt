台文通訊BONG報: Ài溫柔喔！
王昭華查某囡仔講in姊姊tshiah-pê-pê，查埔人問講啊恁姊姊tī佗？「⋯⋯Tī厝--喔，啊你家己一个tī tsia tshit-thô--喔？⋯⋯查某囡仔人（tsô͘-gín-á-lâng）m̄-thang tshiah-pê-pê--喔，ài學khah溫柔--leh⋯⋯」
聲音聽--來，略仔無啥對tâng，越頭kā看，一个『叔叔』拖一隻空ê拖車，beh搬貨ê款，拄好順殘障坡道起去，停tī門口坪。「Tin-tōng！」、「Tin-tōng！」⋯⋯來辦代誌ê人出出入入，自動門liâm-mi開、liâm-mi關，見開無幾秒，一港冷氣tuì門喙「hah」--出-來，tī tsit款三十幾度C ê熱天過晝，踮hia一直「Tin-tōng！」「Hah～」「Tin-tōng！」「Hah～」⋯⋯bē輸食冰食了siuⁿ爽快ê三八囡仔，一直吐涼氣「hah～」teh kā人siâⁿ。殘障坡道ê欄杆，白鐵仔枝粗勇堅固，一个妹仔peh起peh落tshia跋píng，看--來國校二三年仔ê款，一支跤攑kuân khuè--起-去，短裙一下無細膩倒頭掀，白肉幼皮ê大腿hông看現現，佳哉內褲無走--出-來。一下仔kiáⁿ，兩手huāⁿ鐵枝，tsih力一跳，hit支跤腿hāⁿ過欄杆，規sian人坐tī頂kuân，ná騎馬，家己teh sńg。『叔叔』suà tú-tsiah ê話尾，笑笑仔teh kā問：「啊你有像恁姊姊hiah歹--無？Bē-sái像姊姊hiah歹--喔⋯⋯」可能發覺著有人翻頭teh kā照（tsiàu），徛有一時仔ê查埔人，無koh厚話，空車仔拖--leh，「tin-tōng！」，入門，去無閒伊該無閒ê khang-khuè。自動門內，熱熱ê人氣kap有夠強ê冷氣相透lām，辦公時間ê監理站，櫃檯bóng無閒，ē來tī tsia ê民眾該然是「有車階級」，不管汽車機車，大台細隻，納錢驗車換照考牌，等候區幾若排椅仔teh hông坐，面向一台大螢幕電視，kan-taⁿ一支交通部ê宣導片teh repeat——無囡仔伴、mā無大人kin tī邊--a ê妹仔，外口欄杆peh--一-下、跳--一-下、跳--一-下、peh--一-下，sńg kah無聊--ah，mā tuè入來內底，倚去櫃檯上尾節仔，kap坐hit內底、家己一塊辦公桌ê小姐講話。妹仔kap in ká-ná有熟ê款。看著tsiâⁿ好性ê小姐，àⁿ頭kā屜仔小giú--出-來，tuì屜仔內sa出一包模範生點心麵，手伸長，tu hō͘ pà tī櫃檯ê妹仔。「阿姨，你tsiok好！你若是gún姊姊就好--ah⋯⋯gún姊姊tsiok歹--ê喔！Gún阿媽mā tsiok歹！Gún姊姊tshiah-pê-pê，有夠tshiah！」聽伊án-ne投，點心麵阿姨kā安慰，講in阿媽he是「嚴格」，教伊tio̍h-ài聽阿媽ê話，阿媽管--伊是為伊好。Koh問伊姊姊kám ē kā欺負？伊喙tū-tū，tìm頭講ē，koh講，連姊姊ê朋友mā ē。「啊你kám ē tshiah-pê-pê？⋯⋯M̄好tshiah-pê-pê喔，查某囡仔人ài溫柔⋯⋯」 Taⁿ，是teh按怎？！相連suà兩个大人，對「tshiah-pê-pê」ê反應suah lóng是：「M̄好喔⋯」、「Ài ‘溫柔’--喔⋯」——「Tshiah-pê-pê」kap「溫柔」，一个畫「×」、一个畫「○」，變做「是非題」ê標準答案，種入囡仔人iáu m̄-bat世事ê心，án-ne kám好？Kám tio̍h？⋯⋯無人有時間陪一个細漢囡仔沓沓仔做申論題，m̄知影為啥mi̍h in姊姊tshiah-pê-pê、lóng按怎tshiah-pê-pê？In阿媽歹、lóng按怎歹？Tse中間，哪lóng ná像無其他ê人，爸母m̄知走去佗。姊姊tshiah-pê-pê，上無koh有刺，欺負別人mā保護家己；妹妹--leh？見人就投，gōng-gōng thûi-thûi。一个生份人徛邊--a看，to ē看bē得過。歇熱，濟濟囡仔lóng屈tī厝顧電視、拍電動、吹冷氣；爸母khah有安排--ê，送去學東學西，逐工載出載入。「Kā你kin-tiâu-tiâu」，是咱tsit个hō͘人太bē放心ê社會，爸母對囝兒ná像無án-ne bē-sái ê愛。已經tsiâⁿ罕得看著無大人tuè tī身軀邊，家己一陣sńg kah歡歡喜喜ê囡仔黨；mā難得看著像tsit个妹仔án-ne，一个無人顧ê細漢查某囡仔，tī大人出入ê所在放放無聊。Kám ē是阿媽出來討生活，無搭倚，順suà kā tshuā--出-來？想著hia-ê一入大門隨就倚--過-來、beh爭取替人代辦ê查某人，kám ē in其中一个？Hit附近完全無徛家，離市區iáu遠，m̄是ē-tàng無代無誌來tshit-thô ê「交通公園」，我mā是tuè L來驗車，tsiah有機會行跤到。徛tī自動門外bóng看人對面teh考機車駕照，報名ê人koh bē少，ia̋n-jín摧油kn̂g~ kn̂g~ kn̂g~，有夠hah ê空氣，一絲仔風透--過-來，lóng是汽油味。「M̄-thang tshiah-pê-pê喔，ài學khah溫柔--leh」——屎--啦！——Tsiok想beh án-ne大聲kā應。
