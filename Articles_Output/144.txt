台文通訊BONG報: 上suí ê期待（有聲♪）
◎樊德珍






Tī guán下決心beh參加成大全民台語文認證ê測驗hit工起，guán ê生活就有小可改變，mā ē-sái講是相當無閒kap充實。 

因為一方面ài去學校代課；一方面koh tio̍h-ài tiāⁿ-tiāⁿ提有關台語文ê册來讀，讀暝koh讀日，徛--leh也讀；坐--leh也讀，不管時就是提台語册一直讀讀讀，唸唸唸，恐驚若有一字無看--著，就ē hō͘  làu-kau--去！我ê頭殼想tsia想hia，想kah kiōng-beh無頭神。Ē記得有一擺kā洗頭毛水當做是洗身軀水就kā伊洗--lueh，koh-khah嚴重是kā燒水當做冷水kā伊lim--落-去，lim kah哀哀叫ná leh燙死豬仝款。想著tsit項代誌mā tiāⁿ-tiāⁿ家己起愛笑！ 

Koh再tiāⁿ有暗時beh睏ê時tsūn，睏bē落眠ê情形，羅馬字不時mā走出來hām guán sńg am-ko̍k雞kap hām guán bih相揣，逐日起床lóng感覺睏無啥夠眠。 

為著beh拚tsit个考試，連guán íng過tiāⁿ-tiāⁿ去公園行kap飼魚ê心適mā暫時kā伊停--起-來。Guán為著台語認證lóng無去運動，身材kiōng-kiōng-beh走精--ah！ 

考試ê時間一步一步接近--ah，guán kap仝梯ê好朋友逐日lóng為著tsit份理想kap ǹg望leh拍拚。M̄-koh逐个考了lóng無啥mih笑容，看--起-來lóng是面憂面結huah講「歹考，歹考！」Tī hit-tsūn guán ê心情mā無真好。 

雖然是án-ne，guán逐个mā無真濟時間thang koh去想hit擺ê考試--ah，因為guán liam-mi就beh koh參加後一个教育部舉辦ê考試--ah！有時tsūn想--著心mā iáu-koh是結規丸，總是guán逐个lóng tsiok希望有好ê結果來發生！ 

放榜hit工，guán ê心情ná像leh洗三溫暖，一tsūn冷一tsūn燒，緊張leh期待。Hit工真歹睏，koh-khah m̄敢去上網來面對tsit个事實，隔轉（tńg）工成績寄--出-來-ah，guán抱驚惶ê心情，用phi̍h-phi̍h-tshuah ê雙手來kā批殼拍開，guán一看：He分數tī guán面前看--guán；Guán mā看--伊，guán suah gāng--去-ah，tse kám是真正--ê-leh？Guán已經通過中高級ê考驗--ah，guán ê艱苦lóng有代價--ah，我tsiok歡喜--ê，tse mā是guán上suí ê期待--lah！



（作者是2014秋季高雄第一社區大學台語班學員）
