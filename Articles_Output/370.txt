台文通訊BONG報:  去海邊仔耍
洪麗雪
頂禮拜日，逐家tī厝內hàiⁿ來hàiⁿ去閒閒無代誌做，阿爸講規家伙仔來去王功（Ông-king）海邊看看se̍h-se̍h--leh，逐家姑不而將講好，m̄-koh lóng感覺tsit擺一定是tsiâⁿ無趣味，結果顛倒píng，tsit一擺去王功gún lóng感覺景緻真suí koh好sńg！
一落車逐个人看著食ê mi̍h件走ná leh飛。代先食一枝透心涼ê雞卵冰，suà--落-去，又koh食芳kòng-kòng ê鰇魚酥，食kah一khian腹肚tah-tah。Tī tsiah-nī仔炎熱ê e晡時，一定ài koh來一杯清涼退火ê冬瓜茶，tse真正是人生一件上快樂ê代誌！食飽lim飽了後，小弟講beh去掠毛蟹，gún lóng攑雙手贊成。一陣人行到沙仔地，阿兄hām小弟sì-kuè走，阿爸bē放心mā tuè in去，我kap阿母khah貧惰，無落去掠，tī海岸邊坐，m̄-koh gún mā m̄是閒閒無代誌做，gún ài負責kā in hip相！阿兄kap小弟拚勢揣、拍拚iah，iah著真濟真濟毛蟹，koh kā伊hip一張tsiâⁿ大張ê相片！為著beh hō͘伊繼續活--落-去，gún koh放伊轉去in阿母ê身軀邊。沿路gún koh sńg考水披（khó-tsúi-phi），拍拚揣一寡平koh薄ê石頭看ē-tàng考出好ê成績來--bē？M̄-koh按怎考lóng是輸阿爸，因為伊有tsiah厲害--喔！一下考就ē-tàng跳六擺！到倚暗，逐家腹肚iau又koh忝，阿爸就tshuā gún去食新鮮（si̋n-sián）現流ê海產，甜koh khiū，真是幸福、趣味koh好sńg！

（作者tī彰化縣中正國小教冊；感謝陳福當老師提供作品。作品語詞kap語法有經過編輯kā si-á-geh）
