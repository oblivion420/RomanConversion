台文通訊BONG報: 溫泉鄉戀情
江澄樹

Chit幾年，一年ē去礁溪幾若遍，hia是goán上kah意ê渡假聖地；尤其是tī心情鬱悶，iah是hām太太有啥mih無爽快ê時，去一tsuā礁溪轉--來，所有ê誤會lóng解說清楚，講hia是goán重新談戀愛ê所在，一點仔to無過份。

自從台語認證開始了後，逐年歇熱我lóng ài去宜蘭，教in國中小ê老師，有關台語認證ê課程，所擺lóng mā蹛tī礁溪；若koh加上家己去--ê，一年去三、四擺是真sù常。上hàm--ê有一擺一禮拜去兩tsuā，he是有一个拜一歇睏ê日子，就禮拜kap拜一兩工去礁溪chhit-thô；拄好仝一个拜六，goán高中ê同學tī台北聚餐，中晝食飽，酒lim無夠khùi，有人招beh北投洗溫泉，另外mā有人提議講，若beh洗溫泉，礁溪khah gió，順sòa過暝，ē-tàng放心仔lim。Sòa--落真緊就得著共識，決定beh去礁溪浸溫泉kâⁿ過暝；我考慮兩分鐘了，講若án-ne我轉去載goán某。就án-ne，三點外坐巴士轉來台中，六點外chiah koh駛車去礁溪。

以我ê經驗，tùi台中去礁溪chhit-thô、渡假，有幾條路線thang走。若是透早出門，ē-ēng-tit行北部橫貫公路，hia有復興鄉ê角板山公園、小烏來、拉拉山達觀森林遊樂區、東眼山森林遊樂區、明池森林遊樂區、棲蘭山thang chhit-thô，其實沿路iáu chiâⁿ濟好sńg ê所在。Koh一條，ē-tàng uì淡水去，走北海岸kap東北角，中晝tī碧砂漁港食海產，好sńg ê所在koh-khah濟。Mā ē-sái先去九份仔，iah是平溪十分寮，chiah去礁溪洗溫泉kòa過暝。若是beh晝仔出門，先去烏來行行--leh，mā是真好ê選擇。若是中晝以後出門，goán ē走5號高速公路uì坪林落--來，tī坪林chit个天然ê水源地，看是beh踮溪邊ê咖啡館，ná lim咖啡ná欣賞chia ê山光水色，iah是beh沿溪仔邊ê步道，ná開講ná看釣魚翁掠魚；Sòa--落chiah駛北宜公路ê九彎十八oat，享受人kap大自然做伙ê感覺。Ah若下晡三點以後chiah出門，可能就chhun直接走雪山磅空，uì台中出發大約三點至三點半鐘就ē到礁溪。

Chit學期拜二下晡尾兩節無課，拜三無排課，án-ne大約有將近工半ê歇睏日。無愛tī星期假日kap人sio kheh，拄好利用chit个時間，安排短暫ê渡假。兩禮拜前就安排chit遍ê渡假，順sòa訂飯店，想講秋天到--ah，天氣轉涼，是浸溫泉ê好時chūn。我下課ê時間是下晡兩點十五分，轉來到厝，行李款款--leh，太太mā uì店裡轉--來，大約下晡三點出門，走豐原ê 4號高速公路接國1，到新竹換行國3，到南港接5號高速公路。到礁溪goán訂ê飯店拄好六點，chit時天色完全暗--落-來，m̄-koh ná像鼻ē著庄跤田塗ê氣味，hō͘我規个人chiâu輕鬆--起-來；看著路--裡行ê人，lóng穿淺拖仔kap短褲tsat仔，che m̄-tsiah是叫做渡假區。

到飯店，先登記、納錢，chit間飯店我蹛kah真熟--ah，免ke講話就知影按怎做。去到房間，先kā浴槽chhiâng-chhiâng洗洗--leh，sòa--落làu溫泉水；因為溫泉水真燒，ài囥hō͘ khah冷chiah來浸，若是到beh浸ê時chiah làu水，siuⁿ燒ài thàu冷水（水道水），án-ne溫泉就無純--ah。Koh來mā換goán穿淺拖仔kap短褲tsat仔，去湯圍溝公園hia行行看看--leh，順sòa踮溫泉池仔浸跤；Chit个溫泉區ê公共設施，我感覺是全國上讚--ê，規个公園lóng是溫泉，koh lóng浸免sián--ê，真正欣羡in tsia ê在地人，逐工有免費ê溫泉thang浸。

浸過giàn，腹肚mā iau--ah，就去食暗頓。仝款去goán sù常交關hit間餐廳食飯，來tsia就ná像轉來故鄉hiah-nī親切。礁溪是一个溫泉渡假區，除了溫泉飯店以外，就是餐廳kap o͘-mih-iá-geh店上kài濟，當然mā ài隨間仔kā se̍h-se̍h --leh。Sòa--落tsiah koh去湯圍溝公園。街頭藝人ê表演已經開始--ah，今仔日是pûn薩克斯風ê表演，che是我上愛聽ê樂器；有濟濟人圍tī邊--a欣賞，mā有人tī hia跳舞，規陣鬧熱滾滾，goán就kā跤浸tī溫泉池仔內，一面聽演奏一面看舞者跳舞，mā ē不時拍pho̍k仔kā in加油，相信tī tsia ê人，e-hng暗lóng過kah真歡喜。溫泉是浸一時仔就ē出汗，ài歇睏--一-下，goán就tī公園內面，ná散步ná歇睏，想giàn就koh去別个池仔繼續浸。

去外地渡假、過暝，我暗時ē lim一屑仔酒，án-ne ke真好睏，tī礁溪mā仝款，買淡薄仔滷菜轉去飯店配燒酒。有影ke真好睏，一醒到天光，透早六點起床，喙面洗洗--leh，kap goán某兩个kā飯店借鐵馬去運動兼欣賞tsia ê田園景色。湯圍溝溫泉公園離goán蹛ê飯店khah近，用行--ê 就真有thang se̍h--ah，若beh去新起ê礁溪溫泉公園，騎鐵馬ē ke真緊；Chit兩个溫泉公園lóng真清幽，lóng有真濟窟浸跤ê溫泉池hām男女分開浸規身軀ê大窟溫泉池，koh有溫泉水溝kap兩爿ê造景，tī公園內面散步，看優美ê景觀hām享受聽了ē hō͘人清心ê流水聲，感覺規个人心情tsiâu清爽koh雅意。

Sòa--落騎鐵馬kā溫泉區ê附近lóng kā se̍h一輾，tsiah去in tsia ê舊街仔食早頓。早頓食煞，時間iáu早早，koh今仔日天氣真好，有涼涼ê風，薄薄仔ê雲，日頭曝bē著，適合遊山玩水。Goán就騎uì鐵枝路東ê田園hia去se̍h，tsia是溫泉èng菜、溫泉菜瓜kap濟濟溫泉農產品。M̄-koh mā有看著真濟pha-hng ê田園，應該kā in叫做「休耕」；若goán hia，休耕叫做「phòa-pha̍k」，就是kā田犁開，囥--leh hō͘日頭曝，án-ne ē-tàng殺菌；若是礁溪tsia long kā田--裡ê水淹tīⁿ-tīⁿ，講án-ne khah bē發草，koh ē-tàng涵養塗壤。照我來看，是in tsia ê水khah liōng-siōng，iah若goán hia ê水就ke真珍貴。我本身是做田家庭出身--ê，作過穡，知影艱苦，mā對田園有一種特別ê感情，hō͘我三不五時就想beh去庄跤ê田--裡se̍h-se̍h lau-lau--leh。

Chit擺出來chhit-thô，除了目的地礁溪以外，無特別ê行程，想到佗行到佗。十點hit跤兜轉來到飯店，ná款行李ná kap牽手--ê參詳下一站beh佗，最後決定beh去陳定南記念園區，sòa--落走濱海公路轉來台中。Tī beh倚十一點ê時出發，chit擺無時間限制，走一條khah無仝ê路，就無uì宜蘭市內入--去，行poh岸邊經過員山chiah koh走細條路，過蘭陽大橋經過五結舊街路ê慈林教育基金會，koh行細條路去三星大洲ê「陳定南記念園區」。

陳定南記念園區，我uì iáu未起好到taⁿ落成--ah，lóng總來過三遍，逐遍lóng有無仝款ê感受。自從我知影陳定南chit个人開始，對伊ê推崇kap肯定，一直無改變--過，甚至有愈來愈強、愈深ê款式。陳定南是一个真平凡ê從政者，以我ê觀察，獨獨一項「堅持做tio̍h ê代誌」，但是chit種堅持，tī lán chit个不平凡ê政治環境內面，koh-khah ē-tàng呈現出伊ê特殊kap罕有。相信台面上ê政治人物，lóng知影啥mi̍h是tio̍h ê代誌，差tī有法度堅持--無。今仔日tī陳定南ê故鄉設chit个記念園區，beh講是來siàu念陳定南對宜蘭kap台灣ê貢獻，不如講kā tsia當做一个燈塔，hō͘濟濟ê從政者來學習伊ê精神kap堅持。

Tī十一點五十到陳定南記念園區，連參觀kuà看簡報ê影片，兩點hit跤兜離開。本chiâⁿ計畫beh走濱海公路，ná sńg ná tshit-thô--轉-去；m̄-koh，goán太太soah去hō͘頭拄仔ê簡報感動--著，臨時決定beh koh去羅東運動公園se̍h-se̍h --leh。雖然羅東運動公園，早前就bat去--過，m̄-koh lóng是定點式--ê，想講chit擺beh全部kā se̍h一輾；就租一台協力跤踏車，pîn頭仔kā騎一遍。Se̍h煞ê結論是án-ne，beh講伊是公園，不如講伊是一个森林，樹仔濟kah有幾若條步道ná像綠色磅空仝款，看bē著天頂。羅東運動公園ê大、súi koh清氣，hō͘我chit个台中來ê人客感覺見笑。

羅東運動公園se̍h了，我上大ê感想就是伊ê便所，規个公園ê便所有八位，lóng起kah真súi；每一位便所，男用女用分別有四、五間，koh lóng清氣liam-liam，chit種有考慮著人ê生理需求，是對人上大ê尊重kap體貼，尤其是對老歲仔人。想到tsia，不得不對台中市政府提出批判，有兩个mā算不lí大ê公園「新都生態公園」kap「廍仔公園」，內面soah連一間便所to無，kan-na排兩間流動式ê便所，koh無電無水，真正是sià-sì-sià-chèng。Chit種無用「人」ê角度去思考ê施政，是眼中無人民；Chit種逐項lóng用臨時ê mi̍h件，就是「走路」ê想法，無想beh釘根台灣。
