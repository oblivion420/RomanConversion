台文通訊BONG報: 未曾未ê認定（一）
Sann-kap讀小說專欄，本文使用教育部推薦漢字kap臺灣閩南語羅馬字拼音方案。
台文通訊BONG報311期，2020年2月出刊。

--------------------------------------------



李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：曾江山


【出場】


1977年台北市，國中生ê樂團指揮比賽。

司儀：『感謝小帥哥精彩的指揮，小約翰史特勞斯的春之聲。接下來的這位，氣質不凡的美少女是……比賽中不宜宣布選手的學校、姓名。我們歡迎六號同學，指揮的曲目是，聖桑的骷髏之舞。』

2017年，淡水河邊，號名六坪，正經tsiah六坪大ê咖啡店，傳來khi̍t-khi̍t-kho̍k-kho̍k ê做木聲。

「為德師、為德師，白身--ê無卡生漆ê花梨仔，tang時仔hiah-nī仔芳。」

「到tann你tsiah知，tse是柬埔寨ê花梨仔neh，阿共--ā創一帶一路了後，路開到佗位，柴剉到佗位，tsit-má hia有幾若粒山，柴剉beh了--ah，tsit主柴足身，柴絲明，koh bē siunn hiánn目，he兄哥照顧小弟--ā，料tsiah有thang用tsiah好 。」

「做為德師ê小弟--ā，好命kah！」

「到tann你tsiah知，櫥仔我kā分做20幾格，大格細格，thán橫、thán直lóng有變化，tsiok厚工。Beh hōo為治--ā做tsit間六坪咖啡廳ê鎮店寶，無惜本！若beh換做別人，tsiah無thang án-ne--leh。」

為治--ā搶leh講：「青山兄，hōo你ê杯仔先囥，先來--ê先占位--lah。」

「Tsit款代誌，hōo我攑頭旗kám好？」

「按怎講？」

「人總--是ē sio比phīng，你tio̍h先kā雅瑛姐、王慶、玲婷in先品hōo好，是beh囥ha̍h tsia--ê，家己kah意就好，m̄是beh sio比mi̍h，iah無、iah無……時到……」

「Tse我kā in講--過--ah--lah，in lóng tu hōo--你，你ê杯仔代先囥--lah！」

「Tse……，若無án-ne--lah！我tī電台leh主持ê節目，有一个真ē-hiáu過日子ê來賓，我紹介伊來lín店。有伊來起頭，定著有新ê光景。伊ê mail tī tsia，你先寄寡資料hōo--伊，講是我紹介--ê。」

「真gâu過日子？」

「錦華，是款厝內ê高手--lah，食、穿、用ê代誌，生活中ê小可仔代誌，便若過伊ê手，伊lóng ē kā加添幾分仔藝術款。In先生平濤--ā，bat tī經濟部食過頭路，對台灣ê產業tsiânn有研究。Tsit-má學期尾--ah，我khah無閒，半個月後我ē koh來。M̄-koh你放心，tsit个錦華蹛北投niâ，來六坪緊緊--à。」

半個月後……

「Uah～一、兩、三、四、五、六、七。平--ā，tsia有七塊咖啡杯仔--ah！Tsit半月日是發生啥mih代誌？」

Kap為治合股開六坪tsit間咖啡廳ê大箍平--ā：「Heh，青山兄你就m̄知--leh，為治規間店放hōo我一个顧，koh走去錦華in兜食飯--ah--lah，今仔日連雅瑛姊--à mā tuè有著陣őo，in講會包一份仔tńg來hōo我做點心。點心！一份點心就想beh kā tsit款天顧規暝ê店kā準--過？」

青山--a leh暗想，平--ā ē怨嘆tse難免。錦華gâu煮食，為治、雅瑛姊--à ē去it著tsit項，tse tsiūnn早就有kā按算在內，伊緊徙開話題：「杯櫥仔內，hit塊丹麥ê大唐草，是錦華in翁平濤--ā--ê，啊邊--a，hit塊小唐草是錦華--ê，我臆了無m̄-tio̍h honnh？」

「青山兄算你厲害。你to m̄知--leh，tsit站仔天氣ke tsiok霜冷，照理講生理ē khah歹做，哪知錦華ê前男朋友，是崎頂hit間大學ê教授，伊tsiok熱心，牽真濟人客來，罕得看著讀冊人，tsiah-nī仔熱情--ê neh！」

「Hah，參雅瑛hit个德國先生，án-ne六坪就有兩个做教授ê熟sāi客--ah，櫥仔內khah中ng hit塊角格仔底盤，sio配杯仔身，有手工畫幾粒仔，滴銀ê銀水滴杯仔，應該是少年時代jiok錦華無著，hit个林教授--ê。」

「青山兄連tse mā知，你有夠厲害！」

「Hah，啥mih人用啥mih杯仔，定著--ê--lah。我看tsit半個月，為治--ā ê心情bē-bái honnh。」

「為治--ā gâu畫圖你mā知，in兄哥為德師，叫伊tio̍h接淡水新市鎮ê室內設計圖。伊一睏頭koh接超過濟主去，拚kah lóng無啥leh睏neh。」

「欠眠！Tse拄好，ing暗去錦華兜，妥當--ê--lah。」

雄雄，六坪ê店門口，傳來一陣大學生hi-hi-hua-hua ê聲音。

『林教授說的，冬陽下的無敵黄昏，就是這間嗎？』

七、八个大學生tī店門口，向內面小siam--一-下-仔，就行--入-來。

『可惜今天下雨，沒得看黃昏，六坪應該是這一間？』

『你不會自己看。』

『在這裡，在這裡，這個櫃子就是林P說的，以客人的個性為主導，新經營理念的紅木杯櫃耶！』

『林P最會發明「lò-lò長」的新名詞了。』

『好有質感的原木的耶！』

『它不規則的幾何間隔才迷人。』  

『我喜歡裡頭，畫藍色細線條白底的哪組咖啡杯，丹麥的皇室線條，唐草。』

『跟粗線的是一對耶，氣質不錯。唐草、皇室，你好有學問。』

『這位是林教授說的，白天在社會局輔導弱勢朋友就業的大鬍子，阿平哥耶。』

『果然連店二老闆的頭銜也「lò-lò長」。』

大箍平--ā：『嗨，嗨，歡迎光臨，同學們！今天想要點些什麼？菜單在這兒呢。』

六坪外口，是風透雨大冷ki-ki，內底ê生理，suah ka-ia̍h kah是熱phut-phut。

※　※　※

暗頭仔，綿華suà手kā音響ê開關切--開，suà--落kā倚晝買--ê，hit兩塊紅鰱魚排，提出來tshiâng水，tshiâng煞取兩張厚綿仔紙，kā包起來suh油，喙ná tuè leh hainn hit塊《神隱少女》ê樂曲。雄雄，手機仔leh tân！聽著電話聲，伊也無趕緊，手勻勻仔洗好拭清氣，tsiah kā手機仔tshi̍h開：「……你講六坪hia有人beh來lán兜食暗，有幾个？」

「兩个niâ，為治--ā kap雅瑛姊--à--lah，為治伊人自本就leh瘦--ah，最近操kah面仔是青sún-sún，目箍規个反烏，伊講beh駛車載我來tńg，半點鐘久就ē到。」

 「面仔青sún-sún？苦憐！OK，eh，車換你駛khah妥當--lah，慢慢仔是就好，免趕緊。」

「Iah無，暗頓拜託。」

「Tse免拜託，小可仔代誌--lah。」

錦華kā平濤khà--來ê電話掛掉，隨入去一間專收瓷仔ê房間，tī一層一層ê柴架仔頂，揀四塊日本煎盤出--來。Tsiah koh去米甕仔內，kā義大利式ê絞螺仔麵提--出-來。伊tńg來到sio連大廳kap灶跤hit搭表演煮食工夫，開放式ê中島。伊先kā煎盤拭清氣，無囥kah半滴油，mā無熱鼎，sám寡粗粒ê胡椒粒仔thūn鼎底niâ，火kā切中pha。免到十分鐘，兩塊分做四份ê魚排就煎kah赤赤赤、芳kòng-kòng。

「含油ê阿肥哥，就án-ne料理，lóng～免～費～氣～」錦華看魚仔煎了有suí，歡喜--到-地-仔，無意中suah kā『神隱少女』ê片尾曲，改做tsit个詞。

※　※　※



【六坪】


大箍平--ā kā hit幾个大學生àn-nāi好勢，隨phâng一杯咖啡來青山--a tsia：「青山兄，tsit杯hōo你試lim，聽為治--ā講，你紹介ê hit个錦華，tsiok gâu tánn-tia̍p厝內khang-khuè，tsia代誌便過伊ê手，伊lóng有才調kā質感hua̍t-lo̍h--出-來，參一般查某人無仝款！你kap伊自做囡仔就熟sāi，in後頭厝是tsiok好過--ê hiooh？」

「平--ā，逐kái你若phâng咖啡來sio請，lóng kap心內話有寡關係！錦華ê代誌，你tsiah-nī仔好玄 ？」

「M̄是--lah，連為治--ā、雅瑛姊--à，私底下mā án-ne leh論--伊neh！」

「Lín lóng臆m̄-tio̍h--去--ah，錦華自兩、三歲起，就hōo親生爸母放sak--ah，伊是孤女來出身--ê。」


（後期繼續）


Sann-kap讀小說專欄，本文使用教育部推薦漢字kap臺灣閩南語羅馬字拼音方案。

台文通訊BONG報311期，2020年2月出刊。



--------------------------------------------


歡迎捐款贊助　李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。










郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會







李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。











◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
