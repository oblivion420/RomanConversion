台文通訊BONG報: 羅馬字學習心得
朱家立

我學台語羅馬字到taⁿ，已經有一段時間--ah，mā有一寡心得；羅馬字ê好--處是好學、好發音，m̄免煩惱字beh按怎寫，或者是按怎讀，因為ē-hiáu講、ē-hiáu讀就無啥mih書寫ê問題。Ē-hiáu講台語ê人koh-khah按怎han-bān，上濟學幾個月就 ē-hiáu寫--ah，hām漢字相比－koh-khah緊mā ài小學四、五冬tsiah有才調將常用漢字學了－hō͘人感覺真輕可，mā m̄免tī hia冤家量債吵siáng ê字tsiah tio̍h。

但是mā有一寡缺點，譬喻kan-taⁿ ē-sái 寫橫--ê，m̄-koh在我來看tsit个缺點m̄是啥mih大問題，因為現此時世界上ê主流書寫mā是橫--ê，準講是漢字ê發源地中國mā是仝款。Koh，書寫閱讀ê速度比漢字慢，造成無hiah實用，有時tsūn讀ē出--來，suah無法度hām詞ê意思聯想做伙。Tsit幾个問題，我認為是對tsit个語言kap文字無hiah熟sāi ê原因。就親像咱tsit-má讀漢字比讀注音符號khah緊，但是事實上漢字是khah oh--ê，就是因為咱tiāⁿ-tiāⁿ接觸漢字，顛倒讀注音符號無hiah緊。Iáu-koh有，白話字ê連字號ê規範iáu未統一，譬如「tsi̍t ê」、「jú lâi jú hó」、「nā sī」、「sio ì-ài」、「tsin hó」等等，因為虛詞ê關係，真歹定義。上尾一个問題，mā是上大ê阻礙，是社會上大多數ê人iáu-koh看無台語羅馬字，無法度用tsit套文字來傳播資訊、智識hō͘大部份ê台語族群。Ē-hiáu讀寫ê台語人bē超過5%，甚至有真濟人認為ē-hiáu講kap聽就好，khah排斥--ê認為羅馬字是火星文，tse是因為逐家對羅馬字有刻板印象，mā對漢字有錯誤ê迷思。所以我認為ài tshui-sak--出-去tio̍h-ài趕緊將tsit幾个問題解決，hō͘ koh-khah濟人ē-tàng接納羅馬字，m̄管是beh成做文字ia̍h是音標lóng無要緊。因為ài有好ê音標kap文字配合推動kap教育，tsiah有才調hō͘語言ê活力繼續保存。
（作者是成功大學物理系三年ê學生）
