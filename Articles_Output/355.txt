台文通訊BONG報: Kā台灣社會ê好mi̍h khioh倒tńg--來 ——2021年台大歷史系視訊畢業典禮致詞
各位同學，老師ê導生，以及線頂ê家長，逐家好。

今仔日是同學ê畢業典禮，你可能tī心內tī-leh想——啊，tsit个老師哪ē tī-leh講台語——你若聽有，就聽看māi--leh；若聽無，mā無要緊。我想，大部份ê人tī伊後--來ê人生，lóng bē記得畢業典禮老師講過啥mih話；就比如線頂ê家長，kám iáu-koh有人ē記得結婚典禮hit當時貴賓ê致詞--無？我想，真少人ē記--得，逐家ē記--得--ê，就是一个氣氛。

畢業典禮是一个儀式，儀式上重要--ê就是氣氛。講著氣氛，今年真特殊，因為疫情ê關係，變成tī線頂來舉辦，tsiok親像過去「空中」ê概念，tsit-má講是「視訊」。Tse是歷史上m̄ bat發生ê代誌，未來ê世界ē變成啥mih款，hōo人真擔心。舊年正--月，tsit个肺炎病毒iáu未開始大uè大湠ê進前，啥mih人ē知影巴黎bē-tàng演歌劇neh，意大利bē-tàng去遊覽neh？Siáng ē知影lán今仔日ē tī空中舉辦畢業典禮neh？

Tsit个奸巧ê病毒改變世界，未來充滿無安定，sì-kè lóng是危機。Lín tsit-má差不多22歲，後--來ê人生平均iáu有60年，一甲子，一定ài真注意局勢ê變化。台灣ê未來hām lín上有關係，一定ài關心。假使你tī歷史系若無學著「歷史思維」，mā bē赴--ah；m̄-koh，上無ài ē-hiáu看世界按怎teh變化。遠--ê，Tibet（『圖博』／西藏）kap Uygur（『維吾爾』），lán就mài講。香港to明明tī邊--a，tsit兩冬來in ê少年人用性命演hōo你看——你若看無，he mā無法度；若看有，一定ài想辦法保護lán台灣。最近ê疫苗之亂，ē-tàng看出台灣真危險，tit-beh沉--落-去。Lín ài學ē-hiáu看代誌、看世局。

Uì 5--月下旬到tsit-má，lán看著tsit个社會有一陣人，「無理取鬧」，iau飽吵，ná親像大人大種ê紅嬰仔，華語講是『巨嬰』。其他，造謠--lah、放假消息--lah、兩面人--lah——明明偷種珠，koh蹧躂珍貴ê疫苗kap贈送ê國家，tse我tī tsia就mài koh講。我想beh講--ê就是，tse m̄是做人ê基本道理。台灣過去ê社會真重人情義理，最近tī YouTube限時觀看ê舞台劇《人間條件》，吳念真編劇／導演--ê，真濟人看。伊有一个主題就是teh講台灣社會道義觀ê消失、拍無--去——這項代誌。Tse ē-tàng講是戰後黨國教育上負面ê結局，已經是離譜到m̄知影beh按怎來講--伊。假使戰前出世ê前輩ē得uì安歇ê所在，醒--起-來，一定bē認得tsit个社會——tse kám是lán台灣？——我想in ē án-ne問。Lín成長ê環境真無仝，老師ǹg望lín ē-tàng kā台灣社會本來好ê mi̍h件，koh khioh倒tńg--來，ài做一个誠實、正直、bat是非，有原則ê人。

未來是lín ê，台灣社會ê自由民主化，得--來真無簡單，mā m̄是真正穩固，iáu未到佛家語講ê「bē退轉」ê程度，隨時ē拍無--去。香港是我做學生ê時，tsiok欣羨ê所在，真自由，啥mih冊lóng看ē著，m̄-koh，tsit-má變成án-ne。台灣一定ài保tiâu自由民主，tse tio̍h-ài靠lán逐家做伙來顧。另外，就是bē-tàng kan-ta想beh靠別國來kā lán保護，家己ê所在家己一定ài有才調來kā伊保護，tse tsiah實在，tse tsiah靠ē tiâu。如果tse是lán ê「本願」，m̄-thang siàu想「他力本願」。「自力本願」，tsiah是正途。

最後，祝逐家平安健康，lán ê島嶼ē-tàng度過疫情ê tsit个厄。祝福逐家。


#演講稿 專欄，本文使用教育部推薦漢字kap臺灣閩南語羅馬字拼音方案。#台文通訊BONG報 328期，2021年7月出刊。--------------------------------------------歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

作者：周婉窈（作者是台灣大學歷史系教授，原文tī作者個人面冊：https://www.facebook.com/chou.wanyao/posts/10217295450693090，經過作者同意轉載，文字有小可修改。）各位同學，老師ê導生，以及線頂ê家長，逐家好。今仔日是同學ê畢業典禮，你可能tī心內tī-leh想——啊，tsit个老師哪ē tī-leh講台語——你若聽有，就聽看māi--leh；若聽無，mā無要緊。我想，大部份ê人tī伊後--來ê人生，lóng bē記得畢業典禮老師講過啥mih話；就比如線頂ê家長，kám iáu-koh有人ē記得結婚典禮hit當時貴賓ê致詞--無？我想，真少人ē記--得，逐家ē記--得--ê，就是一个氣氛。畢業典禮是一个儀式，儀式上重要--ê就是氣氛。講著氣氛，今年真特殊，因為疫情ê關係，變成tī線頂來舉辦，tsiok親像過去「空中」ê概念，tsit-má講是「視訊」。Tse是歷史上m̄ bat發生ê代誌，未來ê世界ē變成啥mih款，hōo人真擔心。舊年正--月，tsit个肺炎病毒iáu未開始大uè大湠ê進前，啥mih人ē知影巴黎bē-tàng演歌劇neh，意大利bē-tàng去遊覽neh？Siáng ē知影lán今仔日ē tī空中舉辦畢業典禮neh？Tsit个奸巧ê病毒改變世界，未來充滿無安定，sì-kè lóng是危機。Lín tsit-má差不多22歲，後--來ê人生平均iáu有60年，一甲子，一定ài真注意局勢ê變化。台灣ê未來hām lín上有關係，一定ài關心。假使你tī歷史系若無學著「歷史思維」，mā bē赴--ah；m̄-koh，上無ài ē-hiáu看世界按怎teh變化。遠--ê，Tibet（『圖博』／西藏）kap Uygur（『維吾爾』），lán就mài講。香港to明明tī邊--a，tsit兩冬來in ê少年人用性命演hōo你看——你若看無，he mā無法度；若看有，一定ài想辦法保護lán台灣。最近ê疫苗之亂，ē-tàng看出台灣真危險，tit-beh沉--落-去。Lín ài學ē-hiáu看代誌、看世局。Uì 5--月下旬到tsit-má，lán看著tsit个社會有一陣人，「無理取鬧」，iau飽吵，ná親像大人大種ê紅嬰仔，華語講是『巨嬰』。其他，造謠--lah、放假消息--lah、兩面人--lah——明明偷種珠，koh蹧躂珍貴ê疫苗kap贈送ê國家，tse我tī tsia就mài koh講。我想beh講--ê就是，tse m̄是做人ê基本道理。台灣過去ê社會真重人情義理，最近tī YouTube限時觀看ê舞台劇《人間條件》，吳念真編劇／導演--ê，真濟人看。伊有一个主題就是teh講台灣社會道義觀ê消失、拍無--去——這項代誌。Tse ē-tàng講是戰後黨國教育上負面ê結局，已經是離譜到m̄知影beh按怎來講--伊。假使戰前出世ê前輩ē得uì安歇ê所在，醒--起-來，一定bē認得tsit个社會——tse kám是lán台灣？——我想in ē án-ne問。Lín成長ê環境真無仝，老師ǹg望lín ē-tàng kā台灣社會本來好ê mi̍h件，koh khioh倒tńg--來，ài做一个誠實、正直、bat是非，有原則ê人。未來是lín ê，台灣社會ê自由民主化，得--來真無簡單，mā m̄是真正穩固，iáu未到佛家語講ê「bē退轉」ê程度，隨時ē拍無--去。香港是我做學生ê時，tsiok欣羨ê所在，真自由，啥mih冊lóng看ē著，m̄-koh，tsit-má變成án-ne。台灣一定ài保tiâu自由民主，tse tio̍h-ài靠lán逐家做伙來顧。另外，就是bē-tàng kan-ta想beh靠別國來kā lán保護，家己ê所在家己一定ài有才調來kā伊保護，tse tsiah實在，tse tsiah靠ē tiâu。如果tse是lán ê「本願」，m̄-thang siàu想「他力本願」。「自力本願」，tsiah是正途。最後，祝逐家平安健康，lán ê島嶼ē-tàng度過疫情ê tsit个厄。祝福逐家。 #演講稿 專欄，本文使用教育部推薦漢字kap臺灣閩南語羅馬字拼音方案。#台文通訊BONG報 328期，2021年7月出刊。--------------------------------------------歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
