台文通訊BONG報: 文學káng「台」
郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會

李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：石牧民（Tsio̍h Bo̍k-bîn） （作者是國立臺灣師範大學、靜宜大學台文系兼任助理教授 ）《台文通訊》1 到今年就發行滿30冬--ah。也就是講，有一陣人，做伙確保一个台文書寫發表ê所在，無beh hōo伊pha荒--去，到tann tsiânn 30冬--ah。我學ē-hiáu寫台文khah無10冬。總--是，iáu bē-hiáu台文ê時，就bat看著《台文BONG報》。He是tī我家己學台文koh 10冬前，2001年ê時tsūn。我拄仔考tiâu國立藝術學院戲劇研究所。戲劇學院ê建築有長長長ê亭仔跤。一爿ǹg外口是箍tī學院正中ê草埔，iáu一爿是眾老師ê研究室。藝術學院ê老師，拍算lóng mā藝術家；一个一个lóng tsiânn性格ê款，有ê門跤口貼演出海報，有ê hē冊櫥仔，內底ê冊bē輸隨在你掀。我一个燒燙燙ê研究生，tī學院亭仔跤lin-long-se̍h。「馬汀尼」是戲劇學院kài出名，教表演ê老師。伊門口冊櫥仔面頂囥一疊bē輸新聞紙ê刊物，心適仔心適。我liàm一張--起-來，「《台文BONG報》？」I̋，啊to大面lóng漢字；m̄-koh，kánn-ná看無，koh kánn-ná看有。Khah無一tia̍p仔，「啊，tse台語ê款őo」；用唸--ê，試看māi。M̄是看字呼音。顛倒，運用本底ē-hiáu講台語ê語感，去臆漢字ê讀音。拄著羅馬字，就用類似英語ê規則去臆伊ê音kap意思。就án-ne來小可讀有。就án-ne，頭一擺讀《台文BONG報》。經過kiōng-beh 20冬，我tsiânn做一个tī大學leh教冊ê人。Tsit个學期，教「台灣後殖民文學」。「後殖民」ê意義，leh講受著殖民者壓迫ê人，tī殖民體制結束了後，猶原去hōo殖民時期留--落-來ê慣勢leh影響。上落尾一節課，一个巧巧ê學生，koh讀中國文學系--ê，問講：「老師，照án-ne講，“台灣後殖民文學” m̄就應該mā講著台語文學，因為he就是受著中國國民黨意識型態壓迫ê文學，kám m̄是？」是啊！現此時to 21世紀--ah，to有《國家語言發展法》--ah，國中一年、二年本土語言to必修--ah，社會大眾猶原有「台語有音無字」、「台語tī厝--裡學就好」tsia-ê觀念，就是中國國民黨獨裁時代意識型態kap語言政策遺留到tann ê後果。Tse就是「規欉好好」ê後殖民情境。《台文通訊》做30歲生日tsit一冬，iáu有lán台灣人m̄知影lán台文書寫khah長30冬ê傳統。你lán有影m̄甘願。Tuì án-ne，《台文通訊BONG報》邀請我寫tsit个要意台語文學ê專欄，“文學káng「台」”；一個月一篇，講台語文學ê作品、台語文學ê歷史。我mā用歡喜koh感謝ê心情，來kap眾大家分享我ê「管見」。（Tse蔡培火齣。XD）講著「文學」，“文學káng「台」” tsit个專欄kā伊ê定義掠khah闊；口語（無文字）mā是文學，用iáu未標準化ê記號所寫--ê mā是文學，源起頭無掠tiâu文藝創作ê意念來寫--ê mā是文學。照án-ne khah闊ê定義，lán就ē-tàng kā無一定有文字ê民間文學囥--入-來，kā用字隨在人鬥ê歌仔冊囥--入-來，kā《Tâi-oân Hú-siâⁿ Kàu-hōe Pò》（台灣府城教會報）內底m̄是文學創作ê文獻囥--入-來。Án-ne看，lán就m̄是獨獨leh要意台語文學內底ê文學tı̍k；lán是leh走揣台語文學內底，屬tī lán ê文化。也就是講，lán通過讀文學，走揣lán tsiânn做台灣人ê底蒂。《台文通訊》到tann 30冬。我tī伊差不多10歲hit-tsūn頭一擺讀著伊ê姊妹刊物《台文BONG報》。我tio̍h-ài koh經過10冬，tsiah家己學ē-hiáu寫台文。Tsit个狀況，就是頭前bat講--ê，是華語、華文猶原橫霸ê「後殖民」情境。Tī hit款情境之下，我學ē-hiáu台文，雖bóng有khah慢，總是靠濟濟人、濟濟機緣來牽成。Lán ē-tàng感覺--著，tsit款「牽成」，tsit幾冬愈來愈燒lō。國家ê力頭、私人ê力頭，lóng有leh要意台語、台文m̄-nā ài活--leh，mā ài活潑。“文學káng「台」” tsit个專欄，受李江却台語文教基金會、我台文ê前輩、有志kap學生ê牽成。Lán來鬥陣，tsiânn做koh-khah濟人講台語、讀台文、寫台文ê「牽成」。《台文通訊》1991年創刊、《台文BONG報》1996年創刊，兩个刊物tī 2012年合刊。文學káng「台」 專欄，本文使用教育部推薦漢字kap臺灣閩南語羅馬字拼音方案。台文通訊BONG報323期，2021年2月出刊。歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
《台文通訊》1 到今年就發行滿30冬--ah。也就是講，有一陣人，做伙確保一个台文書寫發表ê所在，無beh hōo伊pha荒--去，到tann tsiânn 30冬--ah。

我學ē-hiáu寫台文khah無10冬。總--是，iáu bē-hiáu台文ê時，就bat看著《台文BONG報》。He是tī我家己學台文koh 10冬前，2001年ê時tsūn。我拄仔考tiâu國立藝術學院戲劇研究所。戲劇學院ê建築有長長長ê亭仔跤。一爿ǹg外口是箍tī學院正中ê草埔，iáu一爿是眾老師ê研究室。藝術學院ê老師，拍算lóng mā藝術家；一个一个lóng tsiânn性格ê款，有ê門跤口貼演出海報，有ê hē冊櫥仔，內底ê冊bē輸隨在你掀。

我一个燒燙燙ê研究生，tī學院亭仔跤lin-long-se̍h。「馬汀尼」是戲劇學院kài出名，教表演ê老師。伊門口冊櫥仔面頂囥一疊bē輸新聞紙ê刊物，心適仔心適。我liàm一張--起-來，「《台文BONG報》？」I̋，啊to大面lóng漢字；m̄-koh，kánn-ná看無，koh kánn-ná看有。Khah無一tia̍p仔，「啊，tse台語ê款őo」；用唸--ê，試看māi。M̄是看字呼音。顛倒，運用本底ē-hiáu講台語ê語感，去臆漢字ê讀音。拄著羅馬字，就用類似英語ê規則去臆伊ê音kap意思。就án-ne來小可讀有。就án-ne，頭一擺讀《台文BONG報》。

經過kiōng-beh 20冬，我tsiânn做一个tī大學leh教冊ê人。Tsit个學期，教「台灣後殖民文學」。「後殖民」ê意義，leh講受著殖民者壓迫ê人，tī殖民體制結束了後，猶原去hōo殖民時期留--落-來ê慣勢leh影響。上落尾一節課，一个巧巧ê學生，koh讀中國文學系--ê，問講：「老師，照án-ne講，“台灣後殖民文學” m̄就應該mā講著台語文學，因為he就是受著中國國民黨意識型態壓迫ê文學，kám m̄是？」

是啊！現此時to 21世紀--ah，to有《國家語言發展法》--ah，國中一年、二年本土語言to必修--ah，社會大眾猶原有「台語有音無字」、「台語tī厝--裡學就好」tsia-ê觀念，就是中國國民黨獨裁時代意識型態kap語言政策遺留到tann ê後果。Tse就是「規欉好好」ê後殖民情境。《台文通訊》做30歲生日tsit一冬，iáu有lán台灣人m̄知影lán台文書寫khah長30冬ê傳統。你lán有影m̄甘願。

Tuì án-ne，《台文通訊BONG報》邀請我寫tsit个要意台語文學ê專欄，“文學káng「台」”；一個月一篇，講台語文學ê作品、台語文學ê歷史。我mā用歡喜koh感謝ê心情，來kap眾大家分享我ê「管見」。（Tse蔡培火齣。XD）

講著「文學」，“文學káng「台」” tsit个專欄kā伊ê定義掠khah闊；口語（無文字）mā是文學，用iáu未標準化ê記號所寫--ê mā是文學，源起頭無掠tiâu文藝創作ê意念來寫--ê mā是文學。照án-ne khah闊ê定義，lán就ē-tàng kā無一定有文字ê民間文學囥--入-來，kā用字隨在人鬥ê歌仔冊囥--入-來，kā《Tâi-oân Hú-siâⁿ Kàu-hōe Pò》（台灣府城教會報）內底m̄是文學創作ê文獻囥--入-來。Án-ne看，lán就m̄是獨獨leh要意台語文學內底ê文學tı̍k；lán是leh走揣台語文學內底，屬tī lán ê文化。也就是講，lán通過讀文學，走揣lán tsiânn做台灣人ê底蒂。

《台文通訊》到tann 30冬。我tī伊差不多10歲hit-tsūn頭一擺讀著伊ê姊妹刊物《台文BONG報》。我tio̍h-ài koh經過10冬，tsiah家己學ē-hiáu寫台文。Tsit个狀況，就是頭前bat講--ê，是華語、華文猶原橫霸ê「後殖民」情境。Tī hit款情境之下，我學ē-hiáu台文，雖bóng有khah慢，總是靠濟濟人、濟濟機緣來牽成。Lán ē-tàng感覺--著，tsit款「牽成」，tsit幾冬愈來愈燒lō。國家ê力頭、私人ê力頭，lóng有leh要意台語、台文m̄-nā ài活--leh，mā ài活潑。“文學káng「台」” tsit个專欄，受李江却台語文教基金會、我台文ê前輩、有志kap學生ê牽成。Lán來鬥陣，tsiânn做koh-khah濟人講台語、讀台文、寫台文ê「牽成」。
台文通訊BONG報323期，2021年2月出刊。



◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

