台文通訊BONG報: 石虎
2018年9--月（第294期）
▍石虎
作者：易俊宏   Ia̍h Tsùn-Hông今年ê中秋tī 9月底，差不多mā是九降風beh開始吹ê時tsūn。Tse風leh吹，m̄知逐家ē想著啥mi̍h？ 「台灣動物記事」tsit个專欄mā寫beh半冬--ah，進前bat講過信仰文化--ê，是tuì「3--月痟媽祖」來介紹媽祖魚／白海豬；tsit-má lán mā tuè tsit-tsūn風，hōo逐家臆一个民俗信仰kap台灣動物，tse mā是今仔日ê主題őo！ 「シーサー」是日本Oo-khí-ná-uah hia ê人，慣勢tī厝頂iah是khah kuân ê所在，用來辟邪ê神像。Tsit尊神ê形，像獅仝款。有專家講，tse獅ê模樣，是按廟口ê石獅來--ê。 Tsit種信仰文化，tī-leh九降風區（中國閩南hām粵東、台灣、琉球）lóng ē看--著。Tī台灣，府城安平、金門，lóng變做tsiânn有名ê信仰，是專門用來鎮風辟邪--ê，號做「風獅爺」、「石獅公」。特別tī金門，因為地形kap所在ê關係，tuì東北吹--來ê季風ē-tang吹七、八月日，金門縣是台灣tsit-má有上濟風獅爺ê所在。 若是講著獅，獅kap貓是仝科ê動物。貓科動物內底，iáu有豹、虎等等，in lóng有一个特色，就是lóng食肉。Tī台灣ê自然環境當中，其實mā有一寡貓科特有種ê動物，像雲豹就已經無--去--ah，目前iáu有一種唯一koh存在ê野生貓科原生特有種動物，逐家kám知影是啥mi̍h？ 石虎（tsio̍h-hóo），mā有人叫伊「山貓」，政府單位tuì 2011年開始研究，2013年頭一擺用人工飼ê方式繁殖成功，但是tī野外，賰無到500隻--ah。In主要活動ê所在，是海拔八百公尺以內ê淺山，kap lán人類ê活動空間有tsiânn濟衝突。石虎主要ê死因，是出車厄──guán講是「路殺」（Roadkill）──lán人類駛車無細膩去挵著動物，挵--著了後，無人ē去派出所報案iah是主動送動物去看醫生，tse就ē造成真濟動物死亡。 對石虎來講，m̄-nā是「路殺」ê威脅，iáu-koh有食肉是in ê天性，tī食物系統中，食肉ê動物是「高級消費者」。若是食物系統中ê「生產者」，就ē-tàng家己kā其他ê mi̍h件轉做能量，像一般ê植物án-ne。若食草--ê，是「初級消費者」；若食肉--ê，就是「高級消費者」。一个生態系統若是受著破壞，通常「高級消費者」上緊受著影響。 一般來講，石虎ê活動時間是早起kap暗時，in ê動作真mé-lia̍h koh細膩，主要是掠鳥仔、兔仔、鳥鼠、蛇……來食。Tsia-ê體形khah細ê動物，tiānn-tiānn mā是ē去食農作物ê動物，若是因為食著農藥死--去，石虎mā ē因為食著tsit款動物tuè leh中毒。為著保護野生動物，lán tī生活當中mā ē-tàng做伙支持「環境友善」ê農作物。民眾ê消費習慣kap生產者有真大ê牽連，若是lán買mi̍h件，kan-na想著愈俗愈好，有可能就ē去破壞石虎ê生存條件。想著tsia-ê台灣原生特有種動物，後擺lán買mi̍h件進前，改變一點仔消費行為，就ē-tàng為台灣其他ê生物ke盡一份力őo！（作者是台灣綠黨新竹市北區候選人）
