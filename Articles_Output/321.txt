台文通訊BONG報: 台灣ê驕傲
吳令宜

各位評判老師，各位同學，逐家好，我是編號第Ｏ號，今仔日我beh演講ê題目是「台灣ê驕傲」、「台灣ê驕傲」。成做一个台灣人，徛tī tsit塊tsiah-nī suí ê土地頂kuân，生活tī資源tsiah-nī豐富ê所在，立足tī享受民主風氣tsiah-nī開放ê國家，值得咱驕傲ê代誌，實在是有夠濟--ê。
Tsit-má，我beh來講咱台灣值得驕傲ê頭一層代誌，就是台灣ê農業。蘭花是台灣農業重要ê經濟作物，tsit幾年來，台灣以專業ê經驗培育新ê品種，tuì 2007年規冬ê生產價值二十億，到2011年ê七十億，增加ê產業價值是非常驚--人-ê，而且英國女王mā bat親身呵咾咱台灣ê蘭花tsiok suí，所以若想著台灣ê蘭花開tī全世界各地，hō͘ in ê生活環境變kah suí-suí-suí，咱就感覺tsiok驕傲。Koh來beh講--ê是漁業，台灣ê kuè魚（『石斑』）tī 2009年，產量雖然是世界排名第二，iáu-m̄-koh產業價值suah是世界第一，ē-sái看出台灣kuè魚養殖ê品質，深深受著國外市場ê肯定，而且mā徛上國際重要ê地位。另外，iáu-koh有鰻、bái-bái魚－『小丑魚』等等，mā lóng是tī國際地位真出名、對世界有貢獻、mā真受著歡迎ê魚類。值得咱提出來講ê台灣驕傲，iáu有，對世界真有貢獻或者是真出名ê人物，比論1986年得著『諾貝爾』化學獎，而且mā得著美國國家科學獎ê李遠哲，koh有tī運動項目表現了tsiok好ê山球（『高爾夫』）女將曾雅妮，iáu有tī美國拍野球ê王建民等等，in值得咱驕傲--ê，m̄-nā因為in是台灣人，koh-khah是因為in以成做台灣人為光榮ê tsit份認同台灣ê堅心，使人感動。Suà--落-來，上重要--ê，而且一定ài提出來講ê台灣驕傲，是民主ê展現。台灣人當今ē-tàng享受民主自由，過程雖然坎坎坷坷，mā有一寡民主ê先鋒，因為堅心beh tshuā台灣行向民主、自由ê舞台，犧牲in ê青春kap自由或者是in ê家庭，m̄-koh，過程並無流血革命，顛倒是以平和無流血ê方式來達到目的，tsit種民主ê過程，咱ài珍惜，是hō͘世界iáu bē-tàng享受民主ê共產國家學習ê模範對象，koh-khah是咱台灣ê驕傲。徛tī tsit塊tsiah-nī suí ê土地頂kuân，生活tī資源tsiah-nī豐富ê所在，立足tī享受民主風氣tsiah-nī開放ê國家，我beh大聲tī tsia講：Tse是咱台灣ê驕傲啦！今仔日我ê演講就講到tsia，感謝逐家。
