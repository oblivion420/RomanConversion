台文通訊BONG報: 宋米仔對抗大海翁
林美麗　6月底國校仔拄tsiah結業，一學期結束--ah，tng-leh歡喜有兩個月ê時間thang好補一下仔元氣--leh，siáng.知病院一通電話kā我歇熱ê計劃lóng拍亂--去。6月29 e晡兩點，病院通知我講囡仔車禍tng-leh急救，叫我ài緊過--去，因為無家屬ê簽字in無法度做suà--落-來ê檢查。Tuì屏東市phiaⁿ去東港上緊mā ài四十分，頭殼內想--ê是m̄知囡仔有嚴重--無？Ē-sái聯絡啥人khah就近先過kā看--一-下？等--leh屘囝若uì學校轉--來，beh按怎kā安搭？Ài提囡仔ê健保卡，ài提錢，身份證有可能mā ài kā提--去. . .。
去到hia tsiah知影挵kah真嚴重，tsiah踏入急診室，大兄已經tī hia--ah，伊kā我講是對方tī劃雙黃線禁止迴轉ê林邊大橋頂tńg-uat beh上北，囡仔拄好beh轉去佳冬，閃bē赴tsiah挵--著-ê。知影伊m̄是起事者，我ê心肝有khah定著，m̄-koh suà--落-來tī hia等--我-ê是一堆等beh簽名ê同意書。Tsit擺囡仔實在挵kah真嚴重，規个歇熱lóng我tī病院、安養院、厝--裡、成大tsit幾个所在leh走tsông。佳哉咱tsit-má ê醫療真正進步，所擺雖然是挵kah重傷，tī病院一項一項手術ê情形下，囡仔親像hông. lih破ê布尪仔，隨个仔隨个lóng補thīⁿ好勢。因為少年，恢復了真緊，連伊ê主治醫生to講guán tsiok幸運--ê，挵kah tsiah嚴重koh ē-sái恢復了hiah-nī緊，而且koh好跤好手無破siùⁿ，講guán一定做tsiok濟好代，tsiah ē tsiah-nī有福報。等到伊有法度去交通隊做車禍筆錄就已經是車禍了ê第50工，開始進入guán kap對方調解ê階段。起事者是一个拄tuì中部轉來故鄉揣頭路ê少年囡仔，26歲，hit工伊無lim酒，只不過是貪緊想beh迴車tńg-uat上北，無去注意著tī林邊大橋頂有劃雙黃線禁止迴車tńg-se̍h ê標誌，結果害guán囝挵一下tsiah嚴重。對方真古意，mā一直表現出beh負責ê誠意。不而過，tī和解ê過程in是全部交代hō͘保險公司去處理，因為in有保全險koh加重意外400萬，照理講保險公司是ài替in出面吸收、解決賠償ê責任。M̄-koh生理人在商言商，調解ê時，保險公司看guán囝好跤好手--ah，無親像guán所講--ê hiah-nī嚴重，一直無想beh照guán ê訴求賠償。其實對tsit種車禍理賠ê金額計算，guán mā是一屑仔經驗to無。因為七年前翁婿bat去挵著一个歐巴桑，害人ê手骨斷--去，Hit-tsūn伊賠人二十二萬，tsit擺guán囝是pín仔骨斷七支、下頦骨碎--去、脾kap肺lóng有破空出血、頭殼ê後khok有蜘蛛網膜出血、血胸，病情嚴重kah兩擺進出加護病房。親像án-ne，guán是beh按怎計算tsit種人身傷害ê損失？Guán上煩惱--ê是：伊m̄知ài休養偌久tsiah有法度koh再做khang-khuè，拄退伍ê少年人，因為車禍規个人生全變款。Tī調解ê過程，我又koh落入hit種深沈ê鬱心，我知影he是因為過頭操煩ê結果，m̄-koh對方ê保險公司ná像冷血ê蜈蜞，看guán艱苦、看guán傷心、看guán為囡仔煩惱，kài-sîng lóng kap in無tī代。我tsiok受氣，m̄-koh m̄知beh按怎kap in tsit種大資本家tshiâu賠償金，家己揣六法全書，看對方犯著民法第幾條、刑法第幾條、照理guán ē-sái請求啥mih賠償…。因為囡仔傷著頭殼，車厄了真濟代誌lóng放bē記--ah，guán tsiah致覺著代誌大條，揣病院做鑑定，有失去短期記憶ê情形。腦神經內、外科lóng建議先hō͘食藥仔看māi，若beh用khah好ê藥仔，ài自費，為著囡仔ê健康，khah貴mā ài kā khai--落。一張一張ê醫生證明開--出-來，tsiah hō͘保險公司正視著guán囝受--著ê傷害。做代表ê叔伯阿兄tī調解ê過程mā一直替guán tshiâu-tshik，路尾tsiah圓滿解決。Tī調解ê過程hō͘我真感慨：「法律是保謢bat法律ê人」tsit句話真正無m̄-tio̍h。Guán ê訴求m̄是tī賠償金ê濟少，是tsit場車禍對一个tng青春ê少年囡仔ê人身傷害是hiah-nī大，起事者一時貪緊suah來犯錯，mā hō͘ guán真大ê警醒，自hín了後我hām翁婿leh駛車lóng tsiok細膩，因為法律仝款保障無犯錯ê人。刑法ê過失傷害告訴ài tī六個月內提出，所以tī-leh談判ê時，除了ài知影談判ê技巧，仝款ài有應該有ê法律智識。無權無勢ê guán親像一隻宋米仔leh對抗資本家hit隻大海翁，倚靠--ê mā是m̄屈服，m̄願ǹg in tàm頭ê骨格。代誌既然圓滿解決，陪囡仔重hua̍h出伊人生ê跤步，是guán koh來上重要ê khang-khuè。
