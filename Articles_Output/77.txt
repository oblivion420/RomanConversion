台文通訊BONG報: 情刀（一）
作者：杜信龍


建銘喙仔笑笑，tī麻藥發作進前khà hōo淑雅，電話無人接，建銘kan-tann留落來一句「願tsit枝手術刀ē-sái斬斷一切，一切我所犯ê過錯，我是罪人，請你原諒--我，我欠--你--ê，後世人tsiah來還」，就掛斷--ah。

Hit支利劍劍ê手術刀有白siak-siak ê刀喙siòng準準uì伊ê手腕hia liô--落-去，血隨噴--出-來。伊uān-nā欣賞uān-nā發現伊ê血原來mā是燒--ê，suah想無家己是按怎hiah無情、殘忍。親像伊自頭到尾伊是唯一ê罪人。Tī手術房開刀hiah濟年，伊第一擺感覺手術房原來是hiah冷。伊ê意識沓沓仔回tńg過去伊kap Mona做伙溫存時ê夢境，Mona完全無抵抗伊ê橫霸，顛倒是用乞討ê目神求--伊，兩人ê肉體sann-kap，做伙抵抗外來kí-kí-tu̍h-tu̍h ê話屎。Mona leh kap伊ia̍t手，hit个笑容親像伊故鄉白河ê蓮花hōo伊心情無掛礙，in之間ê情愛憑信m̄ bat斷--過。雄雄伊聽見淑雅ê聲，háu kah tsiânn淒慘「你thài ē án-ne來對待--我？你kám有良心？」，手術刀刀肉現出淑雅白死殺ê面腔，死絕ê眼神，一下仔m̄甘ê模樣，一下仔喙角激翹翹leh奸笑，親像leh欣賞伊ê尾路。

冷氣風口sǹg-sǹg叫，總--是，愛情ê火爐猶原無法度來消滅。死亡ê khuì絲早就tī手術房bih tī壁角隨時leh kā討命。手術房是建銘ê地盤，死神討厭--伊，siáng知伊家己揣死，死神凡勢mā感覺驚惶，bē赴來準備，suah hōo伊ke幾若分鐘去回顧過去ê罪孽，koh上思念、上掛意ê人kap事，是m̄是koh有啥mih iáu未完成--ê？總--是，伊家己beh揣死--ê！就算是逼--著--ah，mā是家己做得來--ê，無啥好怨嘆--ê。自殺就ē-sái解決一切？He是逃避！建銘伊家己mā知，不過tsiânn實無步--ah。為何無法度堅持愛情？愛情koh是啥mi̍h？為啥mi̍h愛情kap親情m̄是仝一條理路？人活tī世間有影ài有真大ê勇氣，若無，就ài真自私，tsiah活ē落--去。讀hiah濟冊，出社會hiah濟冬伊tsín tsiah了解所有ê智識kap理性lóng是am-khàm家己心內深底ê lah-sap niâ，是一種妝thānn ê藝術。

「若有理路，就bē選擇絕路--ah」家己suah對家己問tsit款問題感覺愛笑。伊ê血tī塗跤直直湠，親像伊送hōo淑雅999蕊ê玫瑰花hiah-nī仔紅，淑雅歡喜kah。伊mā bat送hōo Mona過，tsit件代對淑雅來講是一種ê侮辱，下賤查埔人phānn tshit仔ê招數。總--是，人lóng躲閃bē過熱情ê火紅，啥mih仁義道德燒kah tsiânn做火hu。Hit種紅koh hōo伊想起淑雅teh生in第一胎時大出血ê情境，囡仔有平安，淑雅suah險無命，hit時伊有影真m̄甘淑雅，講beh好好仔對待伊一世人。Hit種紅koh hōo伊想起Mona ê喙唇紅hám-hám ê胭脂，親像吸石吸伊ê神魂，伊無才調控制，mā想起hit kái Mona穿khőng-pú-lè-sà（compress）衫運動ê時好身材ê模樣。Hit種紅koh hōo想起結婚hit暝淑雅紅thàng-thàng ê bu-là-jià kap內褲，伊kā淑雅講過伊真kah意hit種火紅ê色水，完全點to̍h伊男性ê hoo-lú-bóng kap男子氣魄。雄雄感覺tī beh死進前，koh幻想tse情慾ê畫面，家己有影是精牲，變態，lah-sap koh thái-ko。死後，伊猶原是一个風流鬼。

建銘當然對淑雅有寡情意kap歹勢，畢竟伊kap Mona偷來暗去已經有一站仔--ah，而且淑雅ê腹肚內koh有--ah，koh-khah害--ê，Mona mā有--ah。囡仔bē-sái無老爸，伊beh如何做？A-him講查埔人lóng是「喙唸經，手摸奶」，我想有影我mā無答案，別人ê家仔伙代別人無才調評論。不過，我想建銘的確bat想過好好仔kap淑雅共度一生，án-ne Mona--leh？雙跤踏雙船，伊mā是bē-sái反背放sak任何一个。Siáng知Mona哪ē來冤屈死，伊bē-sái koh錯誤--落-去。Koh再傷害淑雅，只好家己來贖罪。冤屈？Mài問我是按怎知，請hōo我一點仔私人保留ê空間，我kan-tann ē-sái kā你講Mona是我上好ê朋友。事實是按怎我感覺已經無重要，就hōo悲劇結束就好，tse lóng是世間ê考驗，選擇kap因果。愛情、情愛我實在無法度解破。


A-him趕夜班拄到病院停車場，車tū好niâ，目睭前一个影，穿醫生衫，舌仔吐吐，面仔白死殺，目神ná烏空beh吸人ê神魂，A-him驚kah若é-káu，無法度tshan叫huah-hiu，he thài是人？是鬼，絕對是！規身ná hông hē咒雙跤無法徙動，全身直直tsùn，起畏寒。時間無張持結霜，空氣摻lām麻藥仝款，tse一切hiah-nī真koh hiah-nī虛幻茫茫。

「葉小姐，你也有看--見--ooh？」A-him到守衛仔福伯--à hia，話suah吐bē出--來，人ná tio̍h猴講話大舌，福伯bē輸bat看--見ê款，看A-him驚kah m̄-tsiânn人想beh笑，應kah tsiânn自然。

「Hit號hit號……koh來--ah！死m̄知tńg，我看kah lóng無感覺--ah。伊對生了khah suí ê查某囡仔上有意見，我tse老查埔伊mā無看tī眼內，ai-iō，可憐--ooh，怨氣hiah重，何mí苦--leh！」

「Hit个是急診室ê陳醫生--lah，頂頂個月吊tāu死--ê，夭壽--ooh，腹肚內koh一个，hiau-hīng--ooh，hiah想bē開！」

「陳醫生，就是開刀房hit个……。」

A-him聽kah起大聲háu，拜託福伯--à tshuā伊去樓頂上班，無，ài khà電話hōo伊長（tiúnn）--ê，是m̄是ē-sái請假，beh叫我來kā接。後--來，我連suà載A-him上下班，koh刁意故se̍h過hit个停車場， 一箍siâu mā無，檢采我八字重，mā可能伊知我是基督ê子民，tsiah放我煞。不而過，hit位停車口號碼1314，我若駛--過lóng有一種tsiok奇妙ê感覺。我目睭無人講ê hit種邪目，看thàng陰陽間，以電子電機科學ê觀點，hia定著有tsiok強ê電力磁力空間。我無再深想tsit款背後可能ê理學解sueh。自來我tī大學電磁學m̄ bat考有入格--過，是我去拜託老師，老師知我愛寫詩，叫我寫一首拄siàu——詩名我koh ē記--得：〈愛--著khah慘死〉——tsiah勉強hōo我60分--ê。話khiú siunn遠，在來我對神鬼無啥信táu。若是有，mā無要緊，橫直我也無做啥傷天害理ê代，bē來揣我tsiah tio̍h。若看--見，lán就笑笑say hello就好。

內底女主角我後--來tsiah知是Mona，我是看新聞koh google tsiah知--ê。自從結婚了後我就m̄ bat kap伊見過面--ah，阮ê戀情tsiânn短，無啥好thang講--ê。伊哪ē去kap有婦之夫leh交往--leh？Koh kā代誌舞kah án-ne，腹肚koh有身！我suah感覺真艱苦。我無表現出來hông發現，過去有緣鬥陣，總是有寡感情tī--leh。我無kā A-him講我bat Mona，我想，tse已經是過去--ah，保留寡私人空間是一種權力。是講，我逐táu載A-him去上班ê時suah希望伊ē-tàng出現hōo我看--一-下。是講，我mā是hōo伊bat傷心--過ê查埔人，伊應當mā無願意koh再看見我。直到有一工，我tsiah tī夢中看見伊……只是伊無講話，kan-tann tìm頭bē輸leh kap我sio辭。

#Saⁿ-kap讀小說 專欄，本文使用教育部推薦漢字kap臺灣閩南語羅馬字拼音方案
台文通訊BONG報330期，2021年9月出刊。


李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：杜信龍●玫瑰ê贖罪建銘喙仔笑笑，tī麻藥發作進前khà hōo淑雅，電話無人接，建銘kan-tann留落來一句「願tsit枝手術刀ē-sái斬斷一切，一切我所犯ê過錯，我是罪人，請你原諒--我，我欠--你--ê，後世人tsiah來還」，就掛斷--ah。Hit支利劍劍ê手術刀有白siak-siak ê刀喙siòng準準uì伊ê手腕hia liô--落-去，血隨噴--出-來。伊uān-nā欣賞uān-nā發現伊ê血原來mā是燒--ê，suah想無家己是按怎hiah無情、殘忍。親像伊自頭到尾伊是唯一ê罪人。Tī手術房開刀hiah濟年，伊第一擺感覺手術房原來是hiah冷。伊ê意識沓沓仔回tńg過去伊kap Mona做伙溫存時ê夢境，Mona完全無抵抗伊ê橫霸，顛倒是用乞討ê目神求--伊，兩人ê肉體sann-kap，做伙抵抗外來kí-kí-tu̍h-tu̍h ê話屎。Mona leh kap伊ia̍t手，hit个笑容親像伊故鄉白河ê蓮花hōo伊心情無掛礙，in之間ê情愛憑信m̄ bat斷--過。雄雄伊聽見淑雅ê聲，háu kah tsiânn淒慘「你thài ē án-ne來對待--我？你kám有良心？」，手術刀刀肉現出淑雅白死殺ê面腔，死絕ê眼神，一下仔m̄甘ê模樣，一下仔喙角激翹翹leh奸笑，親像leh欣賞伊ê尾路。冷氣風口sǹg-sǹg叫，總--是，愛情ê火爐猶原無法度來消滅。死亡ê khuì絲早就tī手術房bih tī壁角隨時leh kā討命。手術房是建銘ê地盤，死神討厭--伊，siáng知伊家己揣死，死神凡勢mā感覺驚惶，bē赴來準備，suah hōo伊ke幾若分鐘去回顧過去ê罪孽，koh上思念、上掛意ê人kap事，是m̄是koh有啥mih iáu未完成--ê？總--是，伊家己beh揣死--ê！就算是逼--著--ah，mā是家己做得來--ê，無啥好怨嘆--ê。自殺就ē-sái解決一切？He是逃避！建銘伊家己mā知，不過tsiânn實無步--ah。為何無法度堅持愛情？愛情koh是啥mi̍h？為啥mi̍h愛情kap親情m̄是仝一條理路？人活tī世間有影ài有真大ê勇氣，若無，就ài真自私，tsiah活ē落--去。讀hiah濟冊，出社會hiah濟冬伊tsín tsiah了解所有ê智識kap理性lóng是am-khàm家己心內深底ê lah-sap niâ，是一種妝thānn ê藝術。「若有理路，就bē選擇絕路--ah」家己suah對家己問tsit款問題感覺愛笑。伊ê血tī塗跤直直湠，親像伊送hōo淑雅999蕊ê玫瑰花hiah-nī仔紅，淑雅歡喜kah。伊mā bat送hōo Mona過，tsit件代對淑雅來講是一種ê侮辱，下賤查埔人phānn tshit仔ê招數。總--是，人lóng躲閃bē過熱情ê火紅，啥mih仁義道德燒kah tsiânn做火hu。Hit種紅koh hōo伊想起淑雅teh生in第一胎時大出血ê情境，囡仔有平安，淑雅suah險無命，hit時伊有影真m̄甘淑雅，講beh好好仔對待伊一世人。Hit種紅koh hōo伊想起Mona ê喙唇紅hám-hám ê胭脂，親像吸石吸伊ê神魂，伊無才調控制，mā想起hit kái Mona穿khőng-pú-lè-sà（compress）衫運動ê時好身材ê模樣。Hit種紅koh hōo想起結婚hit暝淑雅紅thàng-thàng ê bu-là-jià kap內褲，伊kā淑雅講過伊真kah意hit種火紅ê色水，完全點to̍h伊男性ê hoo-lú-bóng kap男子氣魄。雄雄感覺tī beh死進前，koh幻想tse情慾ê畫面，家己有影是精牲，變態，lah-sap koh thái-ko。死後，伊猶原是一个風流鬼。建銘當然對淑雅有寡情意kap歹勢，畢竟伊kap Mona偷來暗去已經有一站仔--ah，而且淑雅ê腹肚內koh有--ah，koh-khah害--ê，Mona mā有--ah。囡仔bē-sái無老爸，伊beh如何做？A-him講查埔人lóng是「喙唸經，手摸奶」，我想有影我mā無答案，別人ê家仔伙代別人無才調評論。不過，我想建銘的確bat想過好好仔kap淑雅共度一生，án-ne Mona--leh？雙跤踏雙船，伊mā是bē-sái反背放sak任何一个。Siáng知Mona哪ē來冤屈死，伊bē-sái koh錯誤--落-去。Koh再傷害淑雅，只好家己來贖罪。冤屈？Mài問我是按怎知，請hōo我一點仔私人保留ê空間，我kan-tann ē-sái kā你講Mona是我上好ê朋友。事實是按怎我感覺已經無重要，就hōo悲劇結束就好，tse lóng是世間ê考驗，選擇kap因果。愛情、情愛我實在無法度解破。●看著鬼A-him趕夜班拄到病院停車場，車tū好niâ，目睭前一个影，穿醫生衫，舌仔吐吐，面仔白死殺，目神ná烏空beh吸人ê神魂，A-him驚kah若é-káu，無法度tshan叫huah-hiu，he thài是人？是鬼，絕對是！規身ná hông hē咒雙跤無法徙動，全身直直tsùn，起畏寒。時間無張持結霜，空氣摻lām麻藥仝款，tse一切hiah-nī真koh hiah-nī虛幻茫茫。「葉小姐，你也有看--見--ooh？」A-him到守衛仔福伯--à hia，話suah吐bē出--來，人ná tio̍h猴講話大舌，福伯bē輸bat看--見ê款，看A-him驚kah m̄-tsiânn人想beh笑，應kah tsiânn自然。「Hit號hit號……koh來--ah！死m̄知tńg，我看kah lóng無感覺--ah。伊對生了khah suí ê查某囡仔上有意見，我tse老查埔伊mā無看tī眼內，ai-iō，可憐--ooh，怨氣hiah重，何mí苦--leh！」「Hit个是急診室ê陳醫生--lah，頂頂個月吊tāu死--ê，夭壽--ooh，腹肚內koh一个，hiau-hīng--ooh，hiah想bē開！」「陳醫生，就是開刀房hit个……。」A-him聽kah起大聲háu，拜託福伯--à tshuā伊去樓頂上班，無，ài khà電話hōo伊長（tiúnn）--ê，是m̄是ē-sái請假，beh叫我來kā接。後--來，我連suà載A-him上下班，koh刁意故se̍h過hit个停車場， 一箍siâu mā無，檢采我八字重，mā可能伊知我是基督ê子民，tsiah放我煞。不而過，hit位停車口號碼1314，我若駛--過lóng有一種tsiok奇妙ê感覺。我目睭無人講ê hit種邪目，看thàng陰陽間，以電子電機科學ê觀點，hia定著有tsiok強ê電力磁力空間。我無再深想tsit款背後可能ê理學解sueh。自來我tī大學電磁學m̄ bat考有入格--過，是我去拜託老師，老師知我愛寫詩，叫我寫一首拄siàu——詩名我koh ē記--得：〈愛--著khah慘死〉——tsiah勉強hōo我60分--ê。話khiú siunn遠，在來我對神鬼無啥信táu。若是有，mā無要緊，橫直我也無做啥傷天害理ê代，bē來揣我tsiah tio̍h。若看--見，lán就笑笑say hello就好。內底女主角我後--來tsiah知是Mona，我是看新聞koh google tsiah知--ê。自從結婚了後我就m̄ bat kap伊見過面--ah，阮ê戀情tsiânn短，無啥好thang講--ê。伊哪ē去kap有婦之夫leh交往--leh？Koh kā代誌舞kah án-ne，腹肚koh有身！我suah感覺真艱苦。我無表現出來hông發現，過去有緣鬥陣，總是有寡感情tī--leh。我無kā A-him講我bat Mona，我想，tse已經是過去--ah，保留寡私人空間是一種權力。是講，我逐táu載A-him去上班ê時suah希望伊ē-tàng出現hōo我看--一-下。是講，我mā是hōo伊bat傷心--過ê查埔人，伊應當mā無願意koh再看見我。直到有一工，我tsiah tī夢中看見伊……只是伊無講話，kan-tann tìm頭bē輸leh kap我sio辭。（後期繼續）#Saⁿ-kap讀小說 專欄，本文使用教育部推薦漢字kap臺灣閩南語羅馬字拼音方案台文通訊BONG報330期，2021年9月出刊。歡迎捐款贊助　#李江却台語文教基金會　（捐款可抵稅，匯款後請通知02-23112199）線上捐款(定期定額) https://donate.newebpay.com/Period/akhioh/lkk線上捐款(單筆) https://donate.newebpay.com/akhioh/lkk郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
