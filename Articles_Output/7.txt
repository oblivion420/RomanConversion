台文通訊BONG報: 種一坵友善ê田
利用無農藥、無化肥ê方式種作，一年ke五个人，一个人種兩甲，20年後就有兩百甲--ah！Tse就是「倆佰甲」 ê 初心。

逐工下早仔出門，曾文昌先生就ē看著路邊有一坵田ê阿伯，m̄是tng-teh噴藥仔，就是噴了leh洗伊 ê五馬仔（註）。伊mā bat 看過一坵田，明明已經鋪網仔--ah，田主mā是leh噴藥仔。所以有人leh講庄跤ê空氣其實khah bái，因為農藥khah濟。有人統計，世界上農藥ê用量台灣排第一，一公頃平均一年ài用17公斤（日本排第二，mā tsiah 11公斤），án-ne算--起-來一个人一年ài食450公克ê農藥，實在驚--人。

2012 hit年，一陣年歲uì十幾歲到60幾歲、無仝職業、無仝國家ê人做伙成立「倆佰甲」tsit个團體。In特別選「倆佰」tsit兩字，內底有四个人，代表有一陣人，希望透過合作ê方式，推廣友善種作ê理念。若是有人想beh作田，in就ē kap對方面談，了解伊ê個性、目標kap經驗，tsiah來tàu揣適合ê田地hōo伊種作。

曾文昌先生加入「倆佰甲」了後，除了種稻仔、種菜，mā tsiok注重田坵生態ê復育，所以tī伊ê田底，ē-sái揣著雨傘節、kap-mé-á（四跤仔tī彰化鹿港ê講法）、毛蟹、鱔魚、田pe、蜊仔、田嬰。因為希望家己除了ē-hiáu種，koh ài ē-hiáu買、ē-hiáu煮，所以伊koh有飼雞、飼蜂，透過tsia-ê過程來了解無仝產業ê mê角。

為著beh hōo在地ê囡仔koh-khah了解家己ê故鄉，曾文昌先生ē tshuā in去清水路，甚至去國校做食農教育、教囡仔種稻仔。Uì浸種、做秧仔埕、掖米糠、紡田、播田、khioh福壽螺、挲草、熟sāi雜草kap病蟲害、割稻仔、包裝到銷售，hōo囡仔完整ê體驗。

最後，曾文昌先生希望逐家ē-tàng去思考：「Lán想beh留啥mih款ê環境hōo lán ê後代？」


註：五馬仔（gōo-bé-á），一種小型ê農業機器，台灣已經無leh生產，因為ē-sái透過簡單ê改裝來處理無仝款ê農事，雖然講已經是古董，但是tī細坵田也是tsiok好用。


編按：本文是10/18棲地復育台語講座－種一坵友善ê田講座摘要記錄，講者曾文昌是倆佰甲小農負責人。台灣蠻野心足生態協會舉辦ê「蠻野講堂」tuì 2019年3月份起kap李江却台語文教基金會合辦規劃十場有關生態環境議題ê台語講座，歡迎逐家tī逐個月第三禮拜五暗時七點到九點，同齊來「呷米共食廚房」（台北市中正區衡陽路9號3樓）擴展家己ê台語棲地（tshe-tē）！詳細資料ē-tàng看「台灣蠻野心足生態協會」FB專頁。




作者：Lîm Tsìn Khun








利用無農藥、無化肥ê方式種作，一年ke五个人，一个人種兩甲，20年後就有兩百甲--ah！Tse就是「倆佰甲」 ê 初心。



逐工下早仔出門，曾文昌先生就ē看著路邊有一坵田ê阿伯，m̄是tng-teh噴藥仔，就是噴了leh洗伊 ê五馬仔（註）。伊mā bat 看過一坵田，明明已經鋪網仔--ah，田主mā是leh噴藥仔。所以有人leh講庄跤ê空氣其實khah bái，因為農藥khah濟。有人統計，世界上農藥ê用量台灣排第一，一公頃平均一年ài用17公斤（日本排第二，mā tsiah 11公斤），án-ne算--起-來一个人一年ài食450公克ê農藥，實在驚--人。



2012 hit年，一陣年歲uì十幾歲到60幾歲、無仝職業、無仝國家ê人做伙成立「倆佰甲」tsit个團體。In特別選「倆佰」tsit兩字，內底有四个人，代表有一陣人，希望透過合作ê方式，推廣友善種作ê理念。若是有人想beh作田，in就ē kap對方面談，了解伊ê個性、目標kap經驗，tsiah來tàu揣適合ê田地hōo伊種作。



曾文昌先生加入「倆佰甲」了後，除了種稻仔、種菜，mā tsiok注重田坵生態ê復育，所以tī伊ê田底，ē-sái揣著雨傘節、kap-mé-á（四跤仔tī彰化鹿港ê講法）、毛蟹、鱔魚、田pe、蜊仔、田嬰。因為希望家己除了ē-hiáu種，koh ài ē-hiáu買、ē-hiáu煮，所以伊koh有飼雞、飼蜂，透過tsia-ê過程來了解無仝產業ê mê角。



為著beh hōo在地ê囡仔koh-khah了解家己ê故鄉，曾文昌先生ē tshuā in去清水路，甚至去國校做食農教育、教囡仔種稻仔。Uì浸種、做秧仔埕、掖米糠、紡田、播田、khioh福壽螺、挲草、熟sāi雜草kap病蟲害、割稻仔、包裝到銷售，hōo囡仔完整ê體驗。



最後，曾文昌先生希望逐家ē-tàng去思考：「Lán想beh留啥mih款ê環境hōo lán ê後代？」 





註：五馬仔（gōo-bé-á），一種小型ê農業機器，台灣已經無leh生產，因為ē-sái透過簡單ê改裝來處理無仝款ê農事，雖然講已經是古董，但是tī細坵田也是tsiok好用。





編按：本文是10/18棲地復育台語講座－種一坵友善ê田講座摘要記錄，講者曾文昌是倆佰甲小農負責人。台灣蠻野心足生態協會舉辦ê「蠻野講堂」tuì 2019年3月份起kap李江却台語文教基金會合辦規劃十場有關生態環境議題ê台語講座，歡迎逐家tī逐個月第三禮拜五暗時七點到九點，同齊來「呷米共食廚房」（台北市中正區衡陽路9號3樓）擴展家己ê台語棲地（tshe-tē）！詳細資料ē-tàng看「台灣蠻野心足生態協會」FB專頁。











#棲地復育台語講座專欄，本文使用教育部推薦漢字kap臺灣閩南語羅馬字拼音方案。

台文通訊BONG報308期，2019年11月出刊。



--------------------------------------------

歡迎捐款贊助　李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。



◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
