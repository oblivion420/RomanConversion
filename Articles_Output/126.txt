台文通訊BONG報: 學客語
江世冠自細漢到大漢，客語算--起-來真生份。雖然讀師專ê時tsūn，有同學是客人，m̄-koh我lóng是用華語、台語kap in講話，無想beh kā in學客語、講客語。頂年ê暑假，參加縣內所辦ê客語師資研習。講師有講起客人ē kā女性祖先稱呼做「某某孺人」；koh講起咱縣內有真濟「三山國王廟」，是古早客人ê信仰中心；又koh講著guán故鄉有tsiok濟「Hō-ló客」（台語客）－就是ē-hiáu講台語（Hō-ló話）、bē-hiáu講客語ê客人。我心內teh想，guán kám ē是「Hō-ló客」，m̄-koh m̄敢肯定。

有一个真熱心ê老師，借我一本彰化縣文化局所編ê《彰化縣客家族群分布調查》。我斟酌揣看，我ê祖先應該是來自福建汀州永定ê客人。為著更加肯定，轉去舊厝，燒香kā公媽拜拜了後，將神主牌內底ê族譜拍--開，發現有幾lō代ê祖媽lóng是「某某孺人」，突然間有一種真奇怪ê感覺－原來我是客人，一个Hō-ló客，m̄-koh我進前lóng m̄知。「過去不知身是客，重新學客向前行」是我定--落-來ê目標。

研習當中有講著tī hit年十一--月有客語認證，鼓勵所有ê學員去參加。我原先想beh參加初級--ê就好，後--來有同學一直kā我鼓吹，而且縣輔導團mā beh開一个「中高級客語認證加強班」，機會難得，加上想beh學khah濟客語kap文化，雖然ká-ná是「無可能ê任務」，我mā是報名中高級。

Koh來，就開始「搶救客語大作戰」。洗碗、洗衫、jiû塗跤ê時，我ē提一台CD player，CD放--leh，一面做一面聽，代誌做完，CD mā聽幾lō遍--啦。後--來，手機mā ē-sái得放來聽，koh-khah輕sńg kap利便。開車ê時mā仝款沿路聽CD，tn̄g著that車就ke聽--幾-句，ke講--幾-句。拄開始，我是ná「鴨仔聽雷」－聽lóng無。後來，一句話就聽有一兩字。慢慢愈來愈熟，到參加「中高級加強班」ê時，已經聽有七八分，只是beh講iáu講bē出喙、講bē liàn轉。

用電腦連線去「哈客網路學院」se̍h-se̍h--leh，有百外種課程，ē-sái學著客人ê語言、文學、音樂、民俗kap歷史等等內容，另外mā有專門ê「客家語言能力認證網站」，點入去學，有tiāⁿ仔ē學kah bē記得時間。

學校內底有客委會送ê客語版《小英ê故事》，我對第一集開始看，想講讀國校ê時bat看--過，當做復習。細漢查某囝mā tuè我看kah無 nih目，尾--à，伊kā全部四十集lóng看了，聽力比我koh-khah好。

客家電視台ê節目品質lóng有一定ê水準，我kap細漢tsa-á囝lóng真愛看「客氣什麼呀」、「日頭下月光光」，時常lóng看kah喙笑目笑，笑聲連連。「客家新樂園」ē紹介傳統kap現代ê歌手，hō͘人感受著客人ê心情和熱情。

我mā請校長發公文去kā客委會申請客語ê冊、CD、DVD，客委會非常慷慨，送幾偌大箱來，我看著真歡喜，koh ē-sái沓沓仔研究，koh有，tsia-ê冊公立ê圖書館mā借ē著，有一擺借客語版「魯冰花」電視劇ê DVD轉--來，規家口看kah lóng ē-hiáu唱主題曲「月光光，秀才郎，騎白馬，過蓮塘，…」。

參加認證以後，等待beh公布合格名單ê時tsūn，心肝亂紛紛。雖然beh通過中高級是無啥可能，m̄-koh初級、中級應該是有機會。我先看初級ê名單，竟然揣無，心內涼一半。koh看中級，mā lóng無，心情是沉落谷底，完全無希望。想講無bóng看中高級，應該有同學ē通過tsiah對，無疑誤suah看著家己ê名姓，心內真歡喜，因為是三更瞑半，kan-taⁿ雙手攑起放落幾lō擺，暗爽在心內，目kho͘內底含一寡仔目屎，強強beh滴--落-來。

成績單寄--來ê時，雖然筆試滿分，口試無理想，初級差0.2分。家己檢討原因，應該是題庫練習了siuⁿ少。尤其是看圖講話，因為事先無練習--過，加上得失心siuⁿ重，所以m̄知beh講啥，愈講愈無信心，到上尾一題，suah講出規大堆華語，可能扣bē少分--去。隔轉工考中高級，就完全無想hiah濟，想到啥就講啥，成績顛倒好，所以，古早人講：「驚驚bē tio̍h等」，就是tsit个意思。

學ē-hiáu客語tsit个學習ê過程，hō͘我了解學語言，ài照聽、講、讀、寫ê順序，mā ài營造學習ê環境；結果，有熟sāi真濟客人師長kap朋友，感謝in ê鼓勵kap牽成；koh，mā感覺羅馬字並無hiah困難，而且真好用，所以，ài khah tsia̍p kā伊應用；我學客語，mā影響著guán太太kap tsa-á囝，in mā ke減聽有客語，容忍我烏白tsuàⁿ，有時mā kap我做伙唱「客家本色」、「細妹恁靚」，有時ē講出「恁早」（gâu早）、「恁久無看到」（真久無看著），lóng hō͘我感覺真歡喜。

今年，我想beh kā台語ê讀、寫部份學hō͘好。以後，想beh學原住民ê語言，mā想beh kā英語ê聽、講部份學hō͘好，án-ne對世界kap文化thang了解kah koh-khah闊，koh熟sāi koh-khah濟朋友。M̄-koh，我ē繼續tī厝內講客語，tī學校教客語。歡迎大家有興趣做伙來講客語，講台語mā ē通，講原住民語mā ē-sái。「承蒙大家，有閒正來尞！」（感謝大家，有閒tsiah koh來tshit-thô！）


（作者是花壇鄉華南國小ê主任，mā是陳金花老師台文寫作班ê學員；字詞kap語法編輯部有kā si-á-geh。）
