台文通訊BONG報: 20歲ê正月半
#光景bónguē 專欄，本文使用教育部推薦漢字kap白話字。
台文通訊BONG報307期，2019年10月出刊。



李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：張庭甄

20歲--ah，對我來講，20歲是一个已經大漢，需要出去外口行行看看ê年歲。

滿20歲ê後兩禮拜，我就坐tī o͘-tó͘-bái後壁，看機車tī巷仔內趖來趖去——感受機車像囡仔仝款，歡歡喜喜走過每一个巷仔口；風吹--過-來mā親像阿媽ê手leh摸我ê面hiah-nī溫柔；日頭也已經beh下班歇睏--ah，賰溫暖ê黃色落日kā goán照。M̄-koh，看--起-來順利ê旅行，其實是chiâⁿ坎坷--ê。Goán因為手機仔定位失靈，所以就行無路，就án-ne ke khai十外分鐘leh揣路。好佳哉goán有成功揣著車路，順利騎到鹽水區（Kiâm-chúi-khu）。

無m̄-tio̍h，就是鹽水區。我20歲ê正月半，就是beh去鹽水體驗鹽水蜂仔。Hō͘ chit个傳統ê活動無koh再是課本頂koân ê圖kap故事，mā m̄是電視新聞內底ê mi̍h件niā-niā。我想beh家己感受一寡特別ê代誌。

「Peng-peng-piang-piang」，tī-leh行去鹽水國中ê路途中，炮仔親像免錢--ê仝款，放kah無站無節。Tī hit个時chūn，我chiah開始leh驚。我啥mih準備lóng無。我無全頂ê安全帽仔，mā無手套、襪仔，就m̄免講厚ê外套--ah，絕對mā是無。不止是án-ne，hit个時chūn，我頭殼leh想，新聞內底lóng有chiok濟去鹽水蜂仔受傷ê人，我kám ē仝款chiah衰就受傷--ah？M̄-koh，我想少年ê時chūn就是án-ne，有才調、有勇氣，m̄知死活去家己想beh去ê所在。

你講我驚m̄驚？其實我真正chiok驚--ê，我mā驚萬不二真正出代誌，我beh按怎kā goán爸母講。M̄-koh，我koh-khah驚我chit世人無koh再有機會來參加chit款活動--ah。

我就án-ne kap我ê朋友做伙行入去運動埕內底，準備beh hō͘蜂仔射--ah。真正ē疼，hō͘蜂仔射--著是真正ē疼--ê！M̄-koh，其實蜂仔射著身軀ê時chūn無hiah-nī疼，應該是講射著身軀ê時chūn，疼差不多幾十秒niā-niā。Tng當蜂仔射tī安全帽仔頂koân ê時chūn chiah是恐怖，頭殼gông-gông、耳仔mā聽無啥ē著，規个人親像魂魄hō͘人偷提走仝款，kài恐怖。

體驗完台南慶祝正月半ê活動了後，心內ê快樂真正是m̄知beh按怎講。M̄-koh，仝時我心內mā有chiok濟衝突，其實chit款活動kap goán受ê教育是sio違背--ê，親像環保kap空氣汙染ê議題。

你若是問我，傳統活動kap環境保護beh選佗一个，我真正m̄知影。M̄-koh，若有一工chit个傳統ê活動因為chit款問題hō͘人放sak，我絕對ē chiok m̄甘，因為有機會參加鹽水蜂仔是一个chiok幸福ê代誌。




#光景bónguē 專欄，本文使用教育部推薦漢字kap白話字。

台文通訊BONG報307期，2019年10月出刊。





歡迎捐款贊助　#李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox



郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。







◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
