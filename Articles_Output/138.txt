台文通訊BONG報: 來去日月潭
江澄樹
日月潭，自細漢到taⁿ m̄知去過幾遍，總--是逐擺lóng有無仝ê感受。2012年2月12 kap牽手去丈姆仔兜，陪伊開講、買物件，載伊轉--去ê時，猶未十一點，想講食晝siuⁿ早，beh按怎消磨tsit一點鐘。到尾--à suí某--ê建議，無，來去日月潭行行--leh，自án-ne行136號ê中埔公路，ná駛ná欣賞兩爿ê風景。
 逐擺若去日月潭tshit-thô，lóng直接行136線接14號線，koh接21號線到日月潭，tsit擺想講無時間ê約束，ē-tàng ná行ná tshit-thô，tio̍h行一條仔khah無仝--ê。自án-ne，14號線到北山ê所在，正斡換走147號線，伊有標示往魚池kap水里，水里到魚池hit條路tiāⁿ-tiāⁿ teh走，應該有kap tsit條相通tsiah tio̍h，就án-ne kā駛--過-去。
Uān-nā行uān-nā看，沿路無真崎ê山路，iáu算好駛。ná駛suah感覺ná遠，想講若有人kâng問--一-下mā好。駛ah駛，來到一个put-lih suí ê所在，兩爿有十外欉開真suí ê白花ê樹仔，想講就a̍h車駛有--一-時--ah，mā ài落車小kiâⁿ-tāng--一-下，順suà欣賞tsia ê suí花，看看--leh，應該m̄是梅花，大概是李仔花，tsiah ē開kah tsiah大bong。Tsiâⁿ拄好，頭拄仔想beh問路，taⁿ tsia有一間路邊店仔，就拜託牽--ê去kā問路，拄著一个六十歲跤踏有中國口音ê婦jîn人，伊真好禮kā gún報路，伊聽有台語，講--ê khah bē輾轉，用華語kā gún報路，gún真感心--伊。
無偌久就到水里往魚池hit條路，he是131號線，gún beh去日月潭，當然是倒斡往魚池。來到半中途看著一个指標，一爿往魚池，一爿thàng日月潭，án-ne當然正斡tsit條khah近，m̄免koh se̍h對魚池去。koh駛一時仔，看著一个ē-tàng停二、三十台車ê停車場，照以往ê經驗，若有停車場ê所在，一定是觀光景點，就也駛有一--時-仔，落來kā行行看看--leh。
落來才知影tsia就是 「孔明廟」，tī大通路ê指標tiāⁿ-tiāⁿ看--著，就也m̄-bat斡入來kā看māi--leh，tsit擺無按算beh來，suah來--ah，也算是有緣，就入去拜拜--leh。看信徒koh也bē少，khah hō͘我好玄--ê是有師父（道長）teh替信眾做開智慧ê儀式，想講就來--ah，mā順suà開一个仔智慧門。
拜煞，就也翻點--ah，腹肚mā大腸告小腸，拄好廟ê隔壁有一个活動中心，koh有一間叫做「田螺屋」ê餐廳，平平ài食，就近就好，án-ne就入去kā交關。生理iáu算bē-bái，大概lóng總有二十塊桌，有五、六桌坐滿滿--ê，兩、三桌坐khah少人--ê，出菜速度iáu算普通仔緊，價siàu公道，口味mā bē-bái，有值得後擺koh來捧場。
平常時仔有歇晝ê慣勢，來到日月潭倒斡往伊達邵ê方向，揣一个khah涼有thang停車ê所在，tī車內小bî--一-下。Suà--落ná駛車ná享受兩爿ê湖光山色，來到土亭仔hit个步道，就落來用行--ê，直直行ē-tàng行去到tī湖邊水頂ê兩層kuân ê亭仔內面，tī tsia看--過-去，m̄-nā看著規个日月潭hō͘四邊ê山包tiâu--leh，koh有青lìng-lìng ê湖水kap來來去去ê船仔，tsit種suí就ài有hit種心境thang來欣賞，tsiah bē tshik天公伯仔ê好意。
像土亭仔tsit種步道，tī日月潭有幾若十條，有長有短，有向湖裡行--ê，mā有向山裡行--ê，隨在你ê時間kap都合來選擇。Tsia sńg煞，換去khah鬧熱ê玄光寺，hia ê地勢kuân，視野khah好，koh ē-tàng直直thàng到湖內面ê碼頭，對山頂se̍h兩--輾-仔，koh落去碼頭行行--leh。今仔日天氣真好，tī湖中碼頭頂，吹著二月天大日頭跤ê涼風，心情涼爽無tè比。
繼續se̍h環湖公路，tī tsia ná像仙境ê景緻，hō͘人感受著台灣ê suí，放開政治、社會、媒體kap生活ê紛紛擾擾，三不五時仔放鬆家己是需要--ê。Koh se̍h到21號線，來到向山旅遊中心，聽講tsia是全國上大ê旅遊中心，看人、車真濟，bat去--過-ah 就無koh落去行踏。Suà--落一站，就是今仔日khah特別ê所在，水社ê涵碧樓步道，來tsia重新享受湖邊黃昏散步ê兩人時光。
日月潭是中國觀光客真熱門ê所在，但是in lóng是去khah大ê景點，像水社、伊達邵、玄光寺、文武廟tsit種鬧熱滾滾ê所在。In m̄是趕坐船遊湖，就是規陣等beh tī刻有「日月潭」石碑ê頭前hip相，無就大細聲heh-heh叫teh se̍h藝品店。Mā因為中國仔siuⁿ吵，一寡in khah ē去ê所在，別國ê觀光客就無啥愛去，甚至咱台灣人mā盡量buài kap in相拄。
所以，gún若去日月潭lóng ē避開中國客，選khah清幽ê步道來散步，m̄管是環湖ia̍h是山路，lóng真值得咱去hia行行看看--leh。Tsit擺gún beh去行涵碧樓步道，就先去買兩杯咖啡，準備對水社環湖步道出發。水社環湖步道就tī水社碼頭前廣場ê邊--a，廣場頂有三个原住民ê街頭藝人teh唱歌，in聲音嘹亮koh tsa̍t-pak，gún就坐落來kā欣賞。聽兩條煞，拄仔好in mā beh收工--ah，湖中央ê船mā一隻一隻轉來碼頭靠岸。Gún就 ná行ná看，看著船頭家hit種收工、歇睏ê歡喜kap滿足，一點仔to無辛苦、疲勞ê表情，ná像漁民回航、豐收滿足ê笑容。
Ná行ná欣賞湖光山色，tī山內才發現著氣候變化萬千，連鞭bông霧對山頂kha̍h到水面，規phiàn茫茫渺渺，分bē出山a̍h水；liâm-mi koh bông開見山見水，hō͘人感受大自然ê奧妙。慢慢行tī步道頂kuân，聽著四邊風聲、水聲kap兩人ê跤步聲。Tsit條步道清幽涼爽，經過一个涼亭，koh過杏壇，來到涵碧樓ê後壁面，m̄-koh天色漸漸反暗，風ná大，天氣mā ná冷，步道是長長長，今仔日是行bē煞，就對教師會館邊--a hit條路peh--起-來，離開湖邊來到教師會館ê後尾門。路mā行有一站--ah，自án-ne入去教師會館ê大廳坐leh歇睏，順suà探聽看tsia ê房間好bái，後擺ē-tàng來tsia蹛--一-暝，因為tī透早kap黃昏遊湖，是我上kah意ê時tsūn。最後沿路uì涵碧樓、日月行館頭前落山，來到涵碧樓步道ê起點「梅荷園」。
天色tsiâu暗--落-來，無beh tī tsia過暝，mā應該起程轉去台中--lo͘h。八點--ah，無啥that車，真好駛，一路uì 21號接14號，koh上國道6號，一路suh-suh叫，suà--落tī國6接國3 ê時小可khah慢，國3接74號快速道路就真緊到台中ê太平，轉來到厝mā tsiah tsiâⁿ點鐘niâ。Tsit-tsuā日月潭之旅，雖然kan-na半工khah ke niā-niā，m̄-koh過了充實koh好sńg。
