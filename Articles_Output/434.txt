台文通訊BONG報: 讀歷史ê尪仔冊　 kā正義khînn hōo tiâu-tiâu
#讀冊開講 專欄，本文使用教育部推薦漢字kap臺灣閩南語羅馬字拼音方案。
台文通訊BONG報327期，2021年6月出刊。


--------------------------------------------歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：鄭順聰 M̄-nā是我，大多數ê台灣人知影湯德章，ài tuì tsit本尪仔冊ê上尾頁來倒絞。 先tuì 2019年遊街銃決ê行動劇開始，2014 kā伊做忌hit日定做「正義與勇氣之日」。Tī我íng過ê記持內底，台灣文學館、以早舊市府ê頭前號做「民生綠園」，圓環內ê鳳凰木旺koh大欉，護持一座銅雕，紀念律師湯德章，是伊用性命kā狼毒烏暗擋--落-來，hōo台南tī二二八免受hiah濟枉屈hām苦難。Iáu-m̄-koh，lán對伊ê了解uân-á siunn少，霧sà-sà，m̄知伊ê事蹟hām規个時代ê背景。資料、資訊讀hiah濟，khah輸『蠢羊』（台語kám譯做愣羊仔［gāng-iûnn-á］？）tsit本尪仔冊，hōo平面ê文字tsiânn做浮面，kā湯律師ê人生分階段，一章一章、一格一格來成形，親像看電影hiah-nī仔真、hiah-nī活khuì。原來，hit時ê人穿tsit款衫，厝hām街仔路khōng做tsit款形（有現此時上siak-phānn ê林百貨hām南美館--looh），當時ê人情世事、規矩制度是án-ne來pháng--ê。逐章ê起頭頁，koh ē紹介hit-tang-tsūn ê mi̍h件，譬如日本警察ê穿插hām配刀（koh掛鎖驚hōo人搶--去），紙票ê圖樣，koh有斯當時ê護照：旅券。做一个台文作家，我真肯定內底ê台文使用。M̄是beh來tshui-sak鼓舞褒囉嗦，是hit个時代本tsiânn就是用台語、日語來講話，使用台文hām歷史tsiah ē貼bā，本底就ài án-ne來做。Tsit本尪仔冊，m̄-nā是台文出版ê見本，koh是未來『台漫』beh大開展ê模範。當然，tsit本冊上重要ê tshuā領，是beh來認bat湯律師ê一生：有活形koh活跳ê尪仔圖，kā伊人生ê過程畫kah有條有段，hōo lán有大概ê了解。湯律師做過濟濟ê頭路，改換無仝ê路途，彎彎uat-uat、起起落落，伊一世人ê執念、堅持ê精神，就是冊內底所寫--ê：「我……就kan-na是想beh kā心內ê正義顧hōo tiâu niā-niā……。」有一kái，阮規家伙仔去台南遊覽，tuì文學館起步，掠圓環過，參觀林百貨hām南美二館了後，囡仔忝--ah，太太tshuā tńg去飯店歇。伊tī網路地圖發現出名ê燒鰻飯，生理kài好，ài我冗早去排隊，包tńg去做暗頓。我nǹg入去巷仔，去揣hit間店，步lián斟酌來bā，suah勻勻仔浮現一棟紳派ê現代洋樓，牆圍仔外有雅氣ê花箍，內底寫：湯德章故居。我心肝頭tshia̍k--一-下，有感動，感慨khah tīnn，hit時tng-leh風聲舊厝就beh hōo賣掉khà掉。好佳哉，四面八方ê志士khioh錢kā厝保留--落-來，進一步beh kā磨hōo優、雕hōo suí。 論真講，冊讀完，感覺時代ê面腔是真無情，統治者ê手段kài殘忍啊！Tsit時，我ê心頭suah坐清，恬靜--落-來——tī時間暗sàm無光ê hit爿，有聲sueh傳--來，自細hùn闊，按霧到清，真堅定，真響亮——啊！是湯德章ê律師廳牌匾頂頭ê hit四个大字：伸張正義。有湯德章前輩行tī頭前，lán心頭定，m̄免驚；徛--出-來，騰騰騰；為公理，為正義。臺灣名人傳記漫畫：湯德章作者/繪者：蠢羊    台文審定：陳豐惠台文譯者：薛翰駿、李盈佳定價：NT$320    出版：時報出版ISBN：9789571385310台灣人bē-tàng放bē記ê正義kap勇氣；二二八受難人權律師──湯德章勇敢悲壯ê一生。湯德章紀念館：台南市友愛街115巷11號https://www.facebook.com/TTT.Tainan#讀冊開講 專欄，本文使用教育部推薦漢字kap臺灣閩南語羅馬字拼音方案。台文通訊BONG報327期，2021年6月出刊。--------------------------------------------歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

#讀冊開講 專欄，本文使用教育部推薦漢字kap臺灣閩南語羅馬字拼音方案。
台文通訊BONG報327期，2021年6月出刊。

