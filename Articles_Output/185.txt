台文通訊BONG報: Tio̍h做鋪面蟶，m̄-thang做浸水蚵


作者：江澄樹

台灣有一句俗語講：「Tio̍h做鋪面蟶（than），m̄-thang做浸水蚵」，若是beh kā講khah透機--leh，就是有ê人ē想beh做鋪面蟶，有ê人suah kan-na ē-tàng做浸水蚵，tse就看家己按怎去pué-huē 。講著鋪面蟶，就是ài揀he上suí ê蟶來排籠面，逐粒就是仁仁仁 、上kài讚、上kài gió--ê，koh hōo人呵咾 kah ē tak舌，選he提來排tī上頂面，人客看著絕對sannh心 。Iah若是浸水蚵，就是hàm-phu̍h假hàng-ling ，gōng面假福相，kan-na是假pâu--ê、浸水漲--起-來--ê niā-niā。比論講，lán若去菜市仔，m̄管果子、青菜iah是魚肉，生理人lóng mā ē kā he上suí、上好--ê，排tī頭一沿，等人客來揀。M̄-koh，mā有一寡無天良ê生理人，ē kā蚵仔sa去浸水，hōo伊逐mī lóng看著真大mī、真飽tīnn，哪知人客買--tńg-去，一下落鼎隨勼--去、脯--去，真正夭壽骨。所以，「Tio̍h做鋪面蟶，m̄-thang做浸水蚵」，tsit句俗語是leh鼓勵lán做人，tī爭取頭名內底m̄-thang虛華。像浸水蚵tsit種ê失德代，lán就暫且mài講--伊，kan-na來講幾項仔beh做鋪面蟶，beh做排籠面--ê，我所付出ê代價。

講著趁大錢、做大官，m̄是人人想beh有就有，tse內底ê因緣，除了拍拚koh tio̍h靠機運。啊若做家己興趣ê代誌，he beh成就就ke真簡單，lán大部份ê人to做ē到。人生短短幾十年，罕得有機會做家己有興趣ê代誌，tio̍h做幾項仔像鋪面蟶、排籠面，tsit種有淡薄仔成就ê事項，tsiah bē對不起家己。M̄-koh無論lán做啥mih代誌，beh ài有成果，就必須付出相當ê代價，tī tsia我就用兩、三个家己ê例，來kap逐家sann-kap分享，有已經達到成果--ê，有iáu leh拍拚--ê，ǹg望真緊就有成果，mā算對家己階段性ê交代。

代先講著2017年參加台語演講比賽，伊ê因由是án-ne，我tiānn-tiānn to ài指導學生參加語文競賽，有台語演講比賽，也有台語朗讀比賽，成績lóng普通普通，上好--ê kan-na到台中市賽第二名，iáu無法度參加全國賽。Án-ne，我當然就無機會體驗全國賽ê盛會。想想--leh，既然學生beh入選全國賽hiah-nī困難，不如我家己來試看māi，tshân-tshân就kā報名社會組ê台語演講比賽。當年ê 9月23是台中ê市賽，比賽煞，真好運得著台中市第一名，ài代表台中市參加全國賽，雖然歡喜ē-tàng參加全國賽ê盛會，suah是考驗ê開始。全國賽定tī 11月25、26、27三工，台中市隊beh用足足兩個月ê時間來集訓、練習，m̄-koh訓練ê時間我lóng ài上課，無thang請假參加，所以，家己自主練習。連suà兩個月ê時間，除了上課以外，其他ê活動全部按下 ，一心一意為著tsit場比賽。最後，總算皇天不負苦心人，hōo lán提著全國賽ê第一名，tse就kā lán講beh做鋪面蟶，必須付出相當代價，一个上具體ê實例。

繼續，beh講tsit个例，就是我tsit-má leh學拍羽毛球。細漢我算是khah活骨ê囡仔，逐項運動to有興趣，總--是，ài khai錢ê運動就無機會學--著，像拍羽毛球tsit種球hia ài錢，球貴som-som koh快歹，當然就無thang bak。Tsit-tsūn逐家lóng leh痟戴資穎，拍羽毛球ê風氣變kah真旺，真濟人mā想beh學拍。Tsit學年來到國安國小教冊，學校有真sù-sī ê活動中心thang拍羽毛球，所以就有一陣老師，tī逐禮拜二、拜四，四點下課了留落來拍球。羽毛球tsit个運動，我細漢無學--著，tsit-tsūn tsiah想beh學，就ná像人講--ê，食老tsiah出癖，學--起-來ke真食力。既然beh學就ài khah骨力--leh，無一定有法度做舖面蟶，mā bē-sái siunn làu-khuì。自án-ne，拜二、拜四我lóng第一个到球場，閒就看YouTube ê羽毛球教學iah是球賽。Koh有，除了tī學校拍球，mā tī厝--裡kap牽手做陣拍，無，就家己拍壁練習。連suà兩個月，可能是操了過頭，手腕骨suah來受傷，不得已suah tio̍h歇睏，真正是「食緊挵破碗」。Tse kám是beh做舖面蟶需要付出ê代價？

Suà--落，講著做台語運動20 thóng冬，台語教學mā beh倚20冬，總是希望留落來一sut仔mi̍h件。就tī幾年前，家己暗暗仔決定，beh用三年做一个坎站 ，就是以三年出一本冊做目標，m̄管是文學創作--ê，iah是台語教學ê冊lóng好，總是有目標就有方向。以lán ê進度，到今年已經完成兩本冊，就是《一台車thuh規台灣》kap《相思想詩》，ǹg望三年內ē-tàng出第三本冊。Koh有，lán mā有掠一年寫30篇文章，m̄管長--ê iah是短--ê，beh定做是lán一年ê khòo-tah 。Àn-ne lán就ǹg目標順順仔行，希望ē-sái如期達成。人講：「人驚siap九，年驚中秋」，siap九lán是過--ah、定形--ah，今年中秋也賰無幾個月，已經寫幾篇--ah，iáu未kā盤點，總是盡人事、隨緣--lah。



#Lán來講看māi專欄，本文使用教育部推薦漢字kap臺灣閩南語羅馬字拼音方案。

台文通訊BONG報307期，2019年10月出刊。



--------------------------------------------

歡迎捐款贊助　李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。



◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
