台文通訊BONG報: 有食koh有掠－我讀《無影無跡》ê心得
黃紹寧

《無影無跡》小說集內面有四篇小說，頭篇是〈無影無跡〉，故事大概是描寫做炭礦tsit个頭路ê一寡me-me-kak-kak。包括官商勾結、趁烏心錢，落尾，炭坑淹水，人命m̄值錢，男主角阿文mā因為án-ni行上法院。M̄-nā án-ni,內底iá有伊kap查某人感情ê膏纏、反背計較、suí某討契兄，挑戰查埔人ê尊嚴，kā一个查埔人內心ê躊躇kap軟tsiáⁿ表達kah真suí-khuì。

頭起先，看著「無影無跡」tsit四字ê時，心內koh leh想講：kám是kap魔神仔有關係，繼續kā看--落-去，原來，伊ê話頭上尾句，「世間本tsiâⁿ一場空」，其實就已經kā「無影無跡」做一个解說--ah。人lóng講做炭礦--ê是「已經入落塗，只是iá未埋」。但是tsiah-nī危險ê khang-khuè mā是真濟人相tsiⁿ beh愛，因為若挖有炭，tsit世人就無煩惱食穿--ah,無怪逐家tsiah興。

小說內底kā炭礦ê世界寫kah真詳細，有幾若个語詞我lóng m̄-bat，作者ê台語khuì-kháu、聲嗽，tī guán tsit-iân已經罕leh聽--著-ah。Tsit-má ê少年人in ê台語lóng受著華語影響，我mā tiāⁿ-tiāⁿ講bē輾轉，tī拄開始讀小說ê時，有真濟講法kap譬喻lóng ài唸幾若遍tsiah ē-tàng了解。Tsiah-nī原味suí-khuì ê台語，確實tsiâⁿ雅氣，尤其是hit段男女情愛動作ê描寫，ká-ná是tī我ê目睭前leh搬演，tī leh讀ê時tsūn，感覺tsiok刺激，bē輸做賊驚hō͘人發現hit種感覺。

翁某扶持、互相體諒本來就是天公地道，無論是早前á是tsit-má。小說內底，阿文in某無守婦道，落尾離緣kap契兄做伙；阿文suah kap契兄ê前某鬥陣。感情ê代誌上歹講，阿文對in某原諒再原諒，是按怎in某mā是koh去愛著別人--leh？

感情tsit回事是bē-tàng勉強--ê，人tiāⁿ-tiāⁿ講愛情是tshong-pōng--ê，兩个人beh行做伙ê時一定是互相真意愛，鬥陣了後，tsiah發現個性bē合，m̄-koh mā已經結婚有囡仔；一个查某人因為傳統束縛bē-tàng像查埔人去酒家消tháu，只好踮厝內tsuā囡仔，日子一久，kám 擋ē-tiâu，所以就開始ē想空想phāng去揣一寡消遣，tī tsit个時tsūn，koh拄著一个kah意--伊ê查埔人，hit種少年時代ê熱情、自信ká-ná lóng揣--轉-來-ah，莫怪ē愈蹽愈深，其實m̄管啥人拄--著，lóng真oh得冷靜來想，因為愛--著是感情上原味ê表現，m̄是理智、道理有法度解說--ê。

俗語講：「一更散，二更富，三更起大厝，四更拆bē赴。」故事後壁，可憐ê工人拄著失德頭家，炭坑淹水，iá未趁錢命就賠了了，規个頭殼lóng是錢ê頭家mā tī tsit時精神--ah。因為siáu貪，害著tsiah濟人，m̄-koh法院mā tsiah判伊兩年niâ。Tsiok無公平，lánê社會就是án-ni tsiah ē bē進步，法律bē輸是leh保護歹人，bat字--ê欺負m̄-bat--ê，實在真可惡。內底有講著：「世間人所結ê恩怨，若m̄是錢，就是情。」講破iá是為著一字「貪」。

人生在世短短數十年，lán若憑良心做代誌，我想無論是好是歹，內心tiāⁿ-tio̍h是安穩--ê。人講「歡喜做，甘願受」，mā有人講「甘願做，歡喜受」，無論你是佗一个，lóng ài對家己ê人生負責，怨天tsheh地無彩工，骨力拍拚khah有影，人生親像一齣戲，beh按怎搬tsiah ē精彩，是無人知；是講lán人tiāⁿ-tio̍h ài有夢，青春美夢也好，戀愛夢也好，因為夢ē-tàng hō͘人勇氣kap氣力繼續行--落-去，就算落尾mā是一場空，上無lán堅持過。

讀tsit篇小說進前，台語小說對我來講，ká-ná是生份人仝款，我ê台語能力iá有tsiâⁿ大ê進步空間。自從Hōng-tin老師推薦我讀藍春瑞先生ê《無影無跡》小說集了後，bē輸是焦柴去拄著烈火，suah tiâu--leh，愈讀愈興，tsit-má我不三時就 leh kap tsit个生份人約會，我想我是命中註定beh kap伊行一世人--ah。台語小說tsit-má對我來講，是有影koh有跡，有食koh有掠o͘h。
