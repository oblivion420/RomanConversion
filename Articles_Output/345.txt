台文通訊BONG報: 林正芳招你來宜蘭食平安糜 ——是文史工作者mā是煮糜gâu人
主講／林大米（Podcast「米米之音」主持人）、林正芳（「阿芳鹹粥」頭家）
記錄／戴如意

台灣人愛食糜，tī宜蘭，甚至有「平安糜」ê文化——過年時tsūn，寺廟煮鹹糜，免費hōo來行春ê信徒食，祈求平安健康。因為吸引真濟外地人，宜蘭縣政府koh出一份平安糜地圖，記錄每一个寺廟佗一工有煮糜、糜是tsho--ê iah是素--ê，今年有將近兩百間寺廟參與tsit个盛會。

平安糜是鹹--ê，料真phong-phài，有香菇、高麗菜、紅菜頭、白菜頭、豆皮、芹菜；有一句話講：「靠山食山，靠海食海」，受地理位置影響、逐位囥ê料mā ē無啥仝，親像南方澳ē加海產，圓山大山跤ē配sīnn--過ê菜頭葉。有ê廟koh ē另外tshuân圓仔湯，hōo民眾食甜甜。

林正芳是食平安糜ê專家，伊分享伊行春ê慣勢：ē kā真濟份糖仔餅tshuân好，行一間廟就拜一份，燒金中間就歇睏食糜。行春ê順序ē tuì故鄉壯圍ê庄頭開始，koh來是in阿公khah早做塗水ê頭城，suà--落就無一定，一工上ke ē走五、六間廟。

除了食糜，林正芳mā煮糜，伊開一間號做「阿芳鹹粥」ê店，beh推廣米食文化。人講：「作田食五頓」，khah早ê作穡人，三頓正頓掠外，koh ài食兩頓點心。In阿母ē煮菜頭糜、米篩目，方便、簡單koh好食。

因為對米食ê愛，就算家族lóng離開宜蘭--ah，林正芳iáu是決心beh tńg來故鄉開店。伊笑講，是讀冊讀siunn濟ê緣故。伊堅持用真材實料面對消費者，雖然khah歹趁，m̄-koh伊相信，做久就ē變好；偷工減料成本無khah省，而且生理bē久長。

米ê種類ē影響糜ê口感，lán tsit-má食著糊糊、煮kah無米心ê ám糜仔，是用蓬萊米煮--ê；若beh食湯清清ê hit款，就ài用在來米。林正芳上尾mā教一个撇步，若對煮食無熟，ē-sái先用電鍋炊--過，熟飯提來煮糜khah bē失敗；煮了ài小可降溫、hōo米吸水，tsiah ē食著軟軟、khó-khó koh好食ê糜。


李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
主講／林大米（Podcast「米米之音」主持人）、林正芳（「阿芳鹹粥」頭家）記錄／戴如意台灣人愛食糜，tī宜蘭，甚至有「平安糜」ê文化——過年時tsūn，寺廟煮鹹糜，免費hōo來行春ê信徒食，祈求平安健康。因為吸引真濟外地人，宜蘭縣政府koh出一份平安糜地圖，記錄每一个寺廟佗一工有煮糜、糜是tsho--ê iah是素--ê，今年有將近兩百間寺廟參與tsit个盛會。平安糜是鹹--ê，料真phong-phài，有香菇、高麗菜、紅菜頭、白菜頭、豆皮、芹菜；有一句話講：「靠山食山，靠海食海」，受地理位置影響、逐位囥ê料mā ē無啥仝，親像南方澳ē加海產，圓山大山跤ē配sīnn--過ê菜頭葉。有ê廟koh ē另外tshuân圓仔湯，hōo民眾食甜甜。林正芳是食平安糜ê專家，伊分享伊行春ê慣勢：ē kā真濟份糖仔餅tshuân好，行一間廟就拜一份，燒金中間就歇睏食糜。行春ê順序ē tuì故鄉壯圍ê庄頭開始，koh來是in阿公khah早做塗水ê頭城，suà--落就無一定，一工上ke ē走五、六間廟。除了食糜，林正芳mā煮糜，伊開一間號做「阿芳鹹粥」ê店，beh推廣米食文化。人講：「作田食五頓」，khah早ê作穡人，三頓正頓掠外，koh ài食兩頓點心。In阿母ē煮菜頭糜、米篩目，方便、簡單koh好食。因為對米食ê愛，就算家族lóng離開宜蘭--ah，林正芳iáu是決心beh tńg來故鄉開店。伊笑講，是讀冊讀siunn濟ê緣故。伊堅持用真材實料面對消費者，雖然khah歹趁，m̄-koh伊相信，做久就ē變好；偷工減料成本無khah省，而且生理bē久長。米ê種類ē影響糜ê口感，lán tsit-má食著糊糊、煮kah無米心ê ám糜仔，是用蓬萊米煮--ê；若beh食湯清清ê hit款，就ài用在來米。林正芳上尾mā教一个撇步，若對煮食無熟，ē-sái先用電鍋炊--過，熟飯提來煮糜khah bē失敗；煮了ài小可降溫、hōo米吸水，tsiah ē食著軟軟、khó-khó koh好食ê糜。「米米之音」是一个農村廣播節目，自2015年開播。主持人林大米當初辭頭路、搬到宜蘭，決定家己製作網路廣播，beh做「農民生活聲音紀錄者」。大米行踏全台灣，分享農業議題，記錄作穡人ê生活kap種作理念；ǹg望透過節目，走揣農村hām農業ê價值。Uì tsit期開始，雜誌精選部份節目做記錄，設「農民食堂」專欄刊出。Tsit篇是2021/2/21節目ê文字記錄。mimivoice 米米之音 20210221  林正芳https://soundcloud.com/meilin/20210221-radio#農民食堂 專欄，本文使用教育部推薦漢字kap臺灣閩南語羅馬字拼音方案。台文通訊BONG報330期，2021年9月出刊。--------------------------------------------歡迎捐款贊助　#李江却台語文教基金會　（捐款可抵稅，匯款後請通知02-23112199）線上捐款(定期定額) https://donate.newebpay.com/Period/akhioh/lkk線上捐款(單筆) https://donate.newebpay.com/akhioh/lkk郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
台文通訊BONG報330期，2021年9月出刊。




--------------------------------------------
