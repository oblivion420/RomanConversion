台文通訊BONG報: 台中。班芝仔樹
王昭華

班芝花就是木棉花。我mā是到tsit幾年，tī教材編寫小組熟sāi鳥仔樹仔bat透透ê吳銘進老師，聽伊講起tsiah知。『木棉』ê台語名叫「班芝」（『吉貝木棉』叫「加布棉」），tī台南縣東山鄉有一个地號就叫做「班芝花坑」。 
今tsái起落去台中，車頂愛睏補眠，koh家己知thang醒──目睭一peh金，發覺路是彎--ê，正手爿車窗外幾若欉紅花當開ê班芝……「台中到--ah，tio̍h--無？」中港路交流道，上好認就是tsit个時，交流道khōng--起-來ê hit堀草坪頂仔，種--ê hit幾欉班芝仔樹，開kah ná to̍h火leh燒仝款。對我來講，春天時tsit幾欉不止仔「tsha̍k目」ê樹仔，就是台中市大門ê標誌、台中城ê「入口意象」：先是開花ê班芝仔樹，suà--落-來tsiah是苦惱ê塞車、好食ê太陽餅、氣派ê kuân樓仔，kap聽講tsiok濟tsiok濟但是lóng無緣bat kah半个ê好額人。E晡天氣tsiok好，日頭ê溫度拄仔好勢，mā lio̍h仔有風。台中舊酒廠，tsit擺「假日廣場」ê舞台就搭tī大路邊，倚人行道，幾若叢班芝仔kap烏枋樹排規列。點半鐘ê節目，我唱第三段。陪美賢顧擔仔位ê時，看tuì邊--a去，就有一欉iáu leh開ê班芝樹，聽講頂禮拜花lak kah規塗跤。Tsiâⁿ久無寫生，春天，看著開花ê樹仔，suah ē有想beh攑筆kā畫--落-來ê衝動，就án-ne，畫tī簿仔--裡。
