台文通訊BONG報: 印象上深ê一个所在
李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：林美麗

有一年阿爸載guán去南投tshit-thô，guán沿路看沿路sńg，半路koh uat入去內山揣伊ê朋友，就tī beh tńg--來ê時發生一件真害ê代誌，因為阿爸m̄知按怎駛--ê，suah駛kah m̄知路去。

Hit時tsūn車頂無導航，阿爸阿母ê手機仔koh lóng khà bē出--去，車駛kah無油--ah beh按怎？無法度，駛到一个庄頭，阿爸就tshuā guán行入去揣人tàu-sann-kāng。拄行入庄，遠遠就聽著狗仔leh吠ê聲，雙爿邊--a ê樹仔青lìng-lìng，金黃色ê日頭鬚，kā溪水tshiō kah ná像掖一沿金粉仝款。水溝仔水真清氣，有魚仔tī hia泅來泅去，溝仔墘mā有蟳仔tī hia爬過來爬過去，in ê身軀是透光ê水青色，而且有夠大隻，逐隻lóng有我ê手pôo hiah-nī大。

Guán tī一間人家厝外口大聲huah：「有人tī--leh--無？」過tsiok久--ê，tsiah有一个阿婆--ā行出來問guán beh創啥。阿爸kā guán ê情形講hōo伊聽，伊講hia無加油站，mā無民宿，啊若guán無所在thang歇睏，厝koh有房間ē-sái借guán蹛。啊暗頓beh去佗位食？阿婆--ā講若無棄嫌，ē-tàng kap in做伙食。

趁天色iáu未落烏，伊tshuā guán去伊ê菜園仔挽菜，he白菜生kah ná茄茉--leh，有夠大欉！葱仔kap韭菜mā lóng開白花--ah，阿婆--ā講：愛種niâ，食bē去--lah！Koh講tsia ê人lóng真骨力，m̄-nā家己種菜，連雞仔鴨仔mā lóng家己飼。

阿爸講tsit个所在有夠成in細漢蹛ê庄跤。厝，是正身護龍，大廳頭前koh有一个埕，埕hia有一台跤踏車。菜園ê邊--a有一个水hia̍p仔，地下水有夠涼--ê，我hām小妹ná hia̍p水ná hòo水sio噴，有夠好sńg。阿母kā阿婆--ā tàu liàm菜，阿爸tuè阿公--a去pha魚。現掠現煮őo！In ê生活方式哪ē tsiah怪奇？食暗飽，阿婆--ā用大灶hiânn燒水hōo guán洗身軀，7、8點仔niâ，規庄頭就lóng恬tsiuh-tsiuh親像一个空城。

隔tńg工早起阿婆--ā煮糜、煎卵hōo guán食，食飽，行出庄頭揣著guán ê車，suah發現ia̋n-jín蓋已經生鉎liù--起-來--ah，tse、tse是啥mih情形？雄雄一隻鳥仔飛--過，「Ka̍nnh～ka̍nnh～」suah tī我ê頭殼頂放一pû屎！Honnh！

「日頭曝著kha-tshng--ah，koh leh睏！」阿母提tâm面巾對我ê面ù--落，我tsiah雄雄驚醒。蟳仔--lah、魚仔--lah，阿婆--ā--lah lóng無--去--ah，莫非，我是去夢著傳說中ê「世外桃源」？啊講mā怪奇--lah，tsit个無受著汙染ê「世外桃源」suah tsiânn做我印象上深ê所在。  



#演講稿 專欄，本文使用教育部推薦漢字kap臺灣閩南語羅馬字拼音方案。
台文通訊BONG報304期，2019年7月出刊。



歡迎捐款贊助　#李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。


郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。







◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
