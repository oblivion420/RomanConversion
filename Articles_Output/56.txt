台文通訊BONG報: 鸚哥huah價
林美麗

「來喔，來喔，先來先看，慢來減看一半啦！」

夜市仔有一擔huah價拍賣ê擔仔，頭家掠一隻tsiok suí ê鸚哥出來拍賣，一个少年仔看--著就想beh kā買--落-來。


頭家講：「上底價三百kho͘，咱人客倌若有kah意--ê就huah一下聲--ê haⁿh！」少年--ê講：「四百啦！」話tsiah講煞，隨時有一个聲音tuè伊ê話尾講：「五百！」啥？敢hām我相爭，哪ē-sái--得！少年--ê就huah：「六百！」


「七百啦！」Hit个討厭ê聲音又koh出現。Tse，tse是啥mih情形？
輸人m̄輸陣，輸陣就歹看面，m̄管啦！今仔日tsit隻鳥仔，我一定beh kā買kah著，少年--ê就huah：「八百！」

「九百啦！」少年--ê聽--著kiōng-beh昏--去，伊心內想講：「Hó͘！Tsit个人ná mo͘h壁鬼--leh，有夠討厭！我若無huah khah kuân價--leh，tsit隻鸚哥ē hō͘伊搶--去！」所以伊就大聲huah：「一千啦！」伊tsiah huah了，一四界恬tsih-tsih，原來逐家lóng感覺一隻鳥仔ài一千kho͘實在有夠貴，無人敢hām伊相爭--ah。

納錢ê時，少年--ê suah開始後悔--ah，想著一千kho͘ ē-sái買tsiok濟物件--ê，taⁿ，tsit-má kan-taⁿ買一隻鳥仔，實在算bē和，就問頭家講：「啊tsit隻鳥仔ài一千kho͘喔，啊到底是ē講話--無-啊？」

頭家笑笑仔講：「做你放心啦，伊是一隻有智慧ê鳥仔neh，m̄-nā巧koh gâu講話，若無，你kioh是頭拄仔是啥人leh hām你相爭huah價？」

（Tsit篇是uì網路笑khue改寫--ê。）
