台文通訊BONG報: 捐血了後bē kian-kuaⁿ koh仝款親像一尾活龍
楊照陽

三十六冬前第一擺捐血，是tī台南二王營區teh做裝甲砲兵ê時tsūn。

有一日是假日，我拄好輪著1/3留守之1。過中晝了後，連長趁集合部隊ê時tsūn。宣佈講：「捐血中心有khà電話來拜託，講附近ê縱貫公路發生連環車禍，ài緊急輸送血、需要大量O型ê血。問看有人自願beh捐血--無？若有捐血ê人，ē-sái歇榮譽假一工。」


Hit-tang-tsūn，我hām五六个志願beh捐血ê兵仔，去坐一台衛生連ê畚斗車。崁車ê車崁ê青布帆兩爿邊--a，有各別噴一个大紅十字，坐去台南市捐血中心捐血。轉--來了後，我mā無親像別人，去請beh歇榮譽假一工，因為我認為tse親像濾牛奶便便仝款，beh ti̍h隨時ē製造--出-來，無啥了不起ê代誌。

第二擺了，ē開始捐血無停煞ê因由，就是三十年前，我ê某明秀--à生頭一胎ê查某幼嬰仔阿欣，suah子宮直直流血bē止，自營ê婦產科醫生叫我家己去捐血中心領血，我tsiah知影捐血ê重要性。因為，hit-tsūn ê時勢，無tè提著血，ài靠真濟坐踮台中病院大廳等賣血ê血牛，聽講一擺ài用一、兩千kho͘去買血。

Tī逐擺三个月teh固定捐全血ê期間，mā有沓沓仔去了解捐血小板ê常識，但是時間ê都合歹配合，因為我家己teh做烏手仔ê加工事頭，尤其是做散事仔ê khang-khuè，tin-tin-tang-tang koh tang-tang-tau-tau bē-sái烏白走，而且人客tang時beh來mā bē按算--ê，若蹛遠路koh久久tsiah來一擺ê人客，遇著揣無人，tsit-lō iau鬼生理ē驚人客làng-káng溜suan--去。

所以，對捐血小板，無專心去注文來斟酌了解，一直捐全血到第104擺，去接著中心講解捐血小板ê電子批，tsiah想講來去捐看māi！看捐了後身體有啥koh樣--無？結果捐到taⁿ 2012年11月20已經258擺，人仝款是金光tshiâng-tshiâng滾，無啥tsing差--著，所以心內暗暗下定決心，beh繼續捐到所限制ê年紀六十五歲，當然ài有活到hit-tang-tsūn，有健康ê「龍體」koh無意外死亡，而且血液有達到捐血中心需求ê標準，tsiah ē-tàng達成目標。

Tī tsit段數十年ê捐血歷程，上趣味--ê是guán 87歲ê老母－寶玉--ā。伊lóng講：「夭壽失德--o͘h！一擺捐hiah濟血，人to軟跤、堅（肉）kuaⁿ--去-ah！哪iáu有元氣thang拚做外事仔ê事頭，後擺年久月深，m̄知有啥不良後果…等破病ê龜ló鱉ló ê齣頭lóng走走--出來-，hit-tang-tsūn看beh按怎？」

我隨應講：「啊to捐hiah久--ah！無問題就是無問題--啊！Iá-koh teh驚啥空仔縫ê代誌；mā ē-sái問guán某明秀--à，問看有問題--無？Mā仝款siah-siah叫，親像一尾活龍，m̄是賰一支喙hit款活龍！」
