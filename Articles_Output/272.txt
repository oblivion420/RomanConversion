台文通訊BONG報: 台語親子共學團露營遊記

#逐家來phò-tāu 專欄，本文使用教育部推薦漢字kap臺灣閩南語羅馬字拼音方案。
台文通訊BONG報312期，2020年3月出刊。




李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：楊晉淵 (A-ian)

2019年12月初7，我tshuā gún某kap gún囝，參加gún人生中頭一táu ê露營，上kài心適--ê是，tsit兩工一暝，koh是百分之百全台語ê親子露營。

因為gún規家伙仔lóng是頭擺露營，雖然大部份ê用品lóng決定beh直接用租--ê--ah，m̄-koh tī tsit工正式來臨進前，gún iáu是走大賣場kap露營用品專賣店幾若tsuā，mā tī網路頂tshiau揣各種露營高手ê文章，tsiok驚ē有啥mih mi̍h件紮無著--ê。

Tsit工總算來--looh，根據氣象報告，tsit工檢采是tsit站仔上寒ê日子，而且「北投貴子坑」tsit tah ê風實在有夠透，sǹg-sǹg叫ê風lām摻著sap-sap仔雨，百面ē寒kah sih-sih顫，佳哉出門前gún某就交代我ài穿hōo tsiok燒tsiok燒--ê，到現場無偌久mā有其他家庭準備ê燒茶thang lim，雖然天氣寒kah ē gàn，m̄-koh身軀猶原燒lō仔燒lō。

Koh來就準備beh起厝--looh！Tsit回總共有14个台語家庭參加，內底有hit種逐禮拜lóng leh露營ê高手，mā有像gún tsit種連內帳外帳lóng sa無tsáng ê「滷肉跤」，總--是因為現場有高手tī--leh，所以我從來就m̄ bat煩惱ē有thiàn-tooh組bē起--來tsit種代誌，實際上mā hām我按算--ê差不多--lah。「滷肉跤」組--ê，雖然tshím頭仔舞kah大粒汗細粒汗，m̄-koh經過高手組ê指導，無偌久mā lóng kā暗時beh睏ê厝起kah tsiânn sù-sī--ah。

暗頓是一个家庭出幾項仔菜kong-ke，所致有羊肉爐、火鍋、炒卵、冬粉、sa̍h青菜、水果……等等，m̄-nā phong-phài tshenn-tshau koh好食，食飯飽了後，我看離逐家beh歇睏ê時間koh有一寡làng縫，我就去kā囥tī-leh車頂ê gì-tah提來彈，hām gún某做伙唱幾條仔歌鬧熱--一-下。本來koh驚講囡仔歌gún平常時無leh唱，流行歌mā m̄知佗一條逐家khah hìng聽，佳哉歌一下唱--lueh，大人囡仔lóng tsiok phâng場，唱完一條馬上就有人koh beh點另外一條，tuì台語老歌〈望春風〉唱kah tsit兩冬tng tshìng ê〈浪子回頭〉，koh tuì大人點ê〈一支小雨傘〉、〈向前行〉唱kah囡仔上愛ê〈Let It Go〉、〈Baby Shark〉。音樂確實tsiânn奇妙，幾條歌唱--落-去了後，人kap人之間kánn-ná就hông giú kah koh-khah倚--looh，有幾若條歌lóng是逐家做伙合唱完成--ê，koh雄雄想--著，tī tsit个囡仔講台語稀罕kah beh絕種ê年代，ē-sái熟sāi tsiah濟堅持台語路ê有志，實在tsiânn難得，tsiânn感動。

歌唱煞時間mā uànn--ah，囡仔mā差不多好睏--ah，有幾个家長khah暗光鳥--ê，就趁囡仔睏--去，sio招tī家己ê thiàn-tooh外口sip--兩-杯-仔，ná看天星ná開講來結束tse快樂ê一工。總--是，露營比我所想--ê koh-khah好sńg tsiânn濟，mā是tsiânn適合tshuā囡仔做伙參加ê活動，而且koh是kap飼囝觀念、母語意識接近ê有志做伙，koh-khah有意思，suà--落-來若koh有人leh招，我絕對beh koh報名！





#逐家來phò-tāu 專欄，本文使用教育部推薦漢字kap臺灣閩南語羅馬字拼音方案。

台文通訊BONG報312期，2020年3月出刊。





歡迎捐款贊助　#李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。







◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
