台文通訊BONG報: 核電五段
何信翰

一：勇敢ê台灣人

Bē--lah，若正經hiah危險，怎樣tsiah-nī濟人leh用？
Bē--lah，he是美國、蘇聯kap日本，
台灣ê科技比in long khah先進，
台灣人拜拜捐廟mā比阿tok仔khah虔誠，
Bē像in仝款出代誌--lah


二：高貴ê台灣人

核廢料就囥tī蘭嶼、運去北韓，
橫直已經hō͘ in補償金，
咱有sio̍k ê電thang用khah重要
Tsia-ê番仔、落伍國家ê人，
死就準煞，
免管in ê死活--lah！

三：勤儉ê台灣人

既然已經khai hiah濟錢--ah，
無起hō͘好無彩！
聽講若是停建，
電價ē起，
股票ē lak兩千點，
我看，也是tio̍h hō͘起！

啥mi̍h？台灣厚地動，
可能ē危險？
啥mi̍h？核四廠ê施工無斟酌，
可能ē出代誌？
啥mi̍h？萬一輻射外洩，
雙北lóng變做死城？
啥mi̍h？核能電廠ê用地，
幾百年內lóng bē-tàng koh使用？
核廢料ê處理也是大問題？

無差--lah，我看也是tio̍h hō͘起！
橫直，咱台灣人愛錢無愛命，
看眼前ê小利，無看未來ê大代價
早就m̄是一、兩日ê代誌……

四：安份守己ê台灣人

有理有理，咱tio̍h保護家己ê囝孫！
有理有理，咱tio̍h疼惜台灣tsit塊土地！
啥mi̍h？反核ê貼紙beh hō͘我貼？
反核ê標語beh hō͘我提轉去分？
無--lah！我是有支持，
M̄-koh，guán ê學校、guán ê公司、guán ê厝--裡，
Lóng無希望我講政治……。

五：幸福ê台灣人

台電有in ê專業，
政府beh án-ni做一定也有伊ê道理，
咱m̄-thang為反對來反對。
只要乖乖聽政府ê話，
在伊舞、在伊pìⁿ，
啥mi̍h lóng免想，啥mi̍h lóng免驚
咱一定ē-tàng做一个
  幸福ê台灣人
