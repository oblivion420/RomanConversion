台文通訊BONG報: 草蜢仔弄雞公
#答喙鼓 專欄，本文使用教育部推薦漢字kap臺灣閩南語羅馬字拼音方案。台文通訊BONG報320期，2020年11月出刊。歡迎捐款贊助　#李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

作者：韓滿 （甲：阿勇--à、乙：阿笑姨--ā）甲kap乙：阿勇--à、阿笑姨--ā，上台行禮！甲：Hōo我唚--一-下，好勢m̄好勢？乙：你真正是「幼稚園招生」neh！甲：你講啥？乙：講你「老不修」--lah！甲：啥mi̍h？老老老……老不修……？阿笑姨--ā你今年幾歲？乙：He……人阮今年tsiah十……十……十……十八歲niā-niā！甲：好--lah！好--lah！我是老歲仔，你是18姑娘一蕊花！乙：到tann你tsiah知！甲：阿笑姨--ā你是走去佗？Tsiânn久無看著你--looh！乙：人阮去sì-kè遊覽--lih！甲：啥mi̍h？Op、op！古井水雞跳出來看外口ê世界--looh！乙：你講啥人是鼓井水雞？甲：無--lah、無--lah！我是講烏矸仔té豆油——無tè看，你mā tsiânn時髦neh！乙：Hngh！Tuè流行就tuè流行，啥mi̍h leh時髦、生毛！甲：你去tshit-thô有拄著啥mih心適ê代誌--無？乙：He……用肚臍想mā知。甲：緊講！乙：講，講就一枝長長--leh，「管」！甲：阿笑姨--ā，緊講來hōo我聽看māi--leh--lah！乙：好--lah！有一擺我去便所，有一个阿啄仔，雄雄kā我ê便所門開--開。甲：Hannh？Tsiah-nī無禮貌--ooh！乙：伊koh一直kā我講：「A̍h m̄鎖--leh、a̍h m̄鎖--leh！」He，門鎖就歹--去，我是beh按怎鎖--leh？甲： 「I am sorry」，人伊是講英語，leh kā你會失禮--lah！乙：我罵伊菁仔欉，伊suah用台語kā我應neh！甲：關公lim燒酒——看bē出，伊hiah-nī gâu，也ē-hiáu講台語--ooh？乙：伊講：「我是借錢，m̄是菁仔欉。」甲：Tsióo-tóo-má-teh，人伊ê名是叫「Joghin」，m̄是借錢！乙：我suah m̄知，伊看我掛tsit條phua̍h鍊，就beh kā我借錢！甲：Hngh！你掛tsit條phua̍h鍊sì-kè去，若拄著歹人，人就m̄是kā你借錢，是kā你搶錢--looh！乙：導遊tshuā阮去動物園，hit个借錢--ê看著牛，suah一直叫「狗、狗、狗」，真亂來！明明就是牛，koh一直叫狗。甲：你真正是臭耳聾gâu彎話neh！Lán ê牛，in叫「cow」，m̄是狗。乙：啊！看著虎，suah一直講thái-ko、thái-ko，是leh偌thái-ko？無，in hia ê虎是leh偌清氣？甲：哈哈哈，笑破人ê腹肚皮！乙：Sih……，你m̄-thang笑kah hiah大聲，kā阮留一下仔面子hōo人探聽。甲：虎ê英語是叫「tiger」，m̄是thái-ko。乙：Tio̍h--lah！Hit暗歇飯店，浴間仔明明就有燒水--leh，有一个人客，koh一直kā導遊討火爐beh洗頭毛。甲：火爐？哈哈！He是洗頭毛精『飛柔』，m̄是火爐--lah！乙：Őo，原來如貓！甲：來來來，我有tsiânn好sńg--ê beh問--你őo！阮講豬（ti），lín講豬（ti）iah是豬（tu）？乙：M̄-tsiânn囡仔，真正是落車頭無探聽。惹熊惹虎，你也敢惹著赤查某。甲：Hngh！Bē-hiáu駛船嫌溪彎。乙：你真正是七月半鴨仔——m̄知死活！聽hōo好őo！「阮公」是人，lín公是「ti」mā是「tu」，lín公就是「蜘蛛（ti-tu）」，哈哈哈。甲：阮公m̄是蜘蛛、阮公m̄是蜘蛛，阮公是人！甲kap乙：草蜢仔弄雞公，雞公phi̍h-pho̍k跳，草蜢仔死翹翹。甲kap乙：阿笑姨--ā、阿勇--à，祝逐家身體健康食百二，逐工歡喜笑bî-bî。再會！                                                                                                                                         #答喙鼓 專欄，本文使用教育部推薦漢字kap臺灣閩南語羅馬字拼音方案。台文通訊BONG報320期，2020年11月出刊。歡迎捐款贊助　#李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
