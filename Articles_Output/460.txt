台文通訊BONG報: 蠓仔香kap蠓仔
▍蠓仔香kap蠓仔
作者： 黃桂蘭



伊甸園ê警告，早就bē記--ah 

無法度阻擋迷惑 

偷偷仔鼻你身軀ê芳味 

飛過巴別塔是我一生ê夢 

使弄親tsiânn五十做伙來 

Tī頂面飛來飛去 

Thàng過一層koh一層，下跤 

火薰ê麝香hōo我ê意志愈來愈強 

明知仔 

留戀是一條無回頭ê路

硫磺噴--出ê煙霧是一座hàm古之城 

衝出衝入 

崩--落-來ê進前

我先墜落地獄
