台文通訊BONG報: Pua̍h-pue
#台灣人寫真 專欄，本文使用教育部推薦漢字kap臺灣閩南語羅馬字拼音方案。台文通訊BONG報320期，2020年11月出刊。歡迎捐款贊助　#李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

作者：蕭聿萱 「萱--ê，來kā阿公報到，ài ē記得講家己ê名！」逐擺tńg阿媽in兜，阿媽lóng ē講tsit句話。阿公過身到tann已經十外冬--ah，阿媽講ê「kā阿公報到」其實就是拜阿公ê神主牌仔。阿公過身ê時tsūn我tsiah九歲niā-niā，坦白講，我對伊tsiânn實是無啥印象。我甚至已經無法度想起伊ê聲是kuân是低，mā無法度想起我徛tī伊邊--a ê時，我ê身kuân到in身軀ê佗位。M̄-koh伊iáu是有時tsūn ē出現tī我ê夢中，夢中ê伊坐tī客廳看報紙，阿媽坐tī邊--a揀菜，就親像伊koh在世ê時仝款。我ē記得阿公過身hit工，阿媽是偌堅強，堅強kah m̄願哭出聲。阿媽是tsiok愛阿公--ê。一般來講，拜祖先是燒金紙就好，m̄-koh因為bat有親tsiânn夢著阿公來kā伊講無錢thang khai，所以無論是清明、重陽iah是做忌，阿媽一定ē áu tsiok濟金元寶，交代阮tsia-ê做孫--ê提去燒hōo阿公。十幾冬過去--ah，阿媽猶原leh áu金元寶。「萱--ê，阿公食飽--ah。」阿媽若是講出tsit句話，就表示伊pua̍h著siūnn-pue，mā代表阮beh準備去燒金紙kap金元寶--ah。坦白講，燒金紙tsit件代誌是tsiok無聊--ê；熱天免講，已經熱kah beh害，koh ài忍受hit个火leh燒，真正是ē燒kah懷疑人生；有時tsūn就算是寒天，mā有可能拄著落雨，tsit个時tsūn tio̍h-ài bih tī nî-tsînn跤，iáu是ke減ē ak著雨。我bat問過媽媽，阿媽beh áu金元寶áu kah tang時？「Mài án-ne問，tse mā是阿媽ê一个寄託。」我mā有問逐擺lóng kap我做伙去燒金紙ê苦主，阮小妹。「檢采ē一直到阿媽tńg--去ê hit个時tsūn。」我mā是án-ne想neh。頂擺tńg阿媽in兜ê時tsūn，阿媽看--起-來tsiok歡喜--ê，伊一直kap我講小學同學會ê代誌，我koh叫是阿媽今年有tńg去伊ê故鄉——彰化二水。「阿媽你是tang時去同學會--ê？」「20冬進前啊，hit當時是lín阿公開車載我tńg--去--ê。」我bat聽過一个講法，人若食老，就ē開始越頭看家己ê青春。我感覺tse是tsiok合理ê代誌，畢竟人生kan-na一擺niā-niā，精彩--ê通常lóng tī少年時代。阿媽ê青春，十頁內底，十頁lóng ē-sái揣著阿公ê形影。阿媽mā tiānn-tiānn提一寡古早ê相片出--來，hōo阮臆佗一个是阿公。「Lín阿公少年ê時tsūn有緣投--無？」雖然阿媽是喙笑目笑，mā無法度kā伊ê思念am-khàm--起-來。Hit年，阿公確定得著癌症ê時，已經是尾期--ah。詳細ê情形我是m̄知，m̄-koh阿公kánn-ná早早就kā家己ê後事鋪排好勢，mā一定有kap阿媽參詳；我ē án-ne感覺是因為阿公ê塔位是「雙人房」。是neh，in已經代先kā阿媽ê塔位買好--ah。聽--起-來是一件ē hōo人起毛管ê代誌，但是阿媽從來m̄ bat對「死亡」表現出一sut-sut仔驚惶。阿媽是tsiok愛阿公--ê。逐擺去靈骨塔ê時，阿媽lóng ē tshuân兩个十箍ê銀角仔當做是pue。我一直lóng有看著阿媽ê眼神，伊pua̍h-pue ê一目nih仔，伊ê期待，kap pua̍h--出-來是笑pue ê無奈，無pue ê失望，koh有siūnn-pue ê心滿意足。Ài用pua̍h-pue ê方式tsiah有法度kap親愛--ê講話，tsit款代誌我真正iáu無法想像。阿媽是偌堅強，堅強kah從來m̄ bat大聲哭--出-來。我koh ē記得阿公過身ê前一工，其實阮lóng知影阿公ê時間已經差不多--ah，除了阿媽。阿媽規工無歇睏，伊就坐tī阿公邊--a，按怎lóng無願意放棄急救。雖bóng阿公人已經無意識，三魂七魄mā lóng歸天--ah。講再見，he是偌痛苦ê代誌；我m̄知阿媽hit當時leh想啥，m̄-koh「阿媽ê青春」tsit本冊，過了hit工，就bē koh看著阿公ê形影。我是m̄知影阿媽kap阿公ê愛情故事，雖然hit个年代應該是相親，無，就是爸母叫你結婚就結婚，是無法選擇--ê。順suà講--一-下，因為hit个年代ê人lóng khah早結婚，所以我到tsit个年歲iáu未結婚對阿媽來講已經是tsiok老、tsiok m̄-thang--ah。「萱--ê，你tang時beh結婚？阿媽ê時間已經賰無偌濟--looh！」M̄-koh tsit-má就是án-ne，我koh leh讀大學，koh leh寫tsit篇文章，除了燒金紙以外koh有tsiok濟tsiok濟代誌beh做；阿媽mā iáu是ē繼續思念阿公，繼續áu金元寶，繼續叫阮tsia-ê做孫--ê去燒金紙kap金元寶hōo阿公。阿媽ē án-ne過生活，一直到伊beh tńg--去ê hit一工。「Bē--lah！阿媽你一定ē食百二--lah！」#台灣人寫真 專欄，本文使用教育部推薦漢字kap臺灣閩南語羅馬字拼音方案。台文通訊BONG報320期，2020年11月出刊。歡迎捐款贊助　#李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
