台文通訊BONG報: 古坑咖啡－台灣ê華山
江澄樹

古坑咖啡真出名，tse是tsit十外年來ê代誌niâ。我tī雲林ê虎尾蹛過三冬，uì雲林ê山頂到海口lóng mā是我ê管區，hit時tī hia做電器廠商ê外務，tsia ê路草、物產逐項mā熟透透，tī 1989年離開雲林進前，to也m̄-bat聽過古坑咖啡；就我知影ê古坑是出產竹筍kap柳丁，若是入去到古坑庄，就ē鼻著酸筍ê味，因為竹筍若大出，賣bē出--去，農民就ē tī路邊iah是埕--裡曝筍乾，酸ngiuh-ngiuh ê氣味，偌仔nī遠就鼻ē著。


台灣ê華山是古坑咖啡出名了後tsiah興起ê風景區，華山我íng過就去tshit-thô過幾若擺；Tsit遍是去hō͘新聞報導tshuā--去-ê，新聞報講tsia ê咖啡花開kah偌仔nī súi--leh，就想講tsiâⁿ久無去--ah，路程koh a̍h近近--ā，就招súi某--ê看beh去行行--leh-無，伊隨答應，mā算好配合--lah。Kâng講去華山tshit-thô，tiāⁿ-tiāⁿ hông誤解叫是beh去中國ê華山--leh，就ē hō͘人消遣講：好命喔~，無節無tāng，koh有thang-á出國tshit-thô，我就隨解說講：我是beh去出產古坑咖啡ê所在，台灣ê華山，m̄是beh去『岳不群』蹛ê山頭，更加無beh去看「東邪、西毒、南帝、北丐kap中神通」teh論劍。

Beh去古坑華山，就行74號快速道路接3號高速公路南下，直直到3號高速公路接78號快速道路ê古坑交流道落--來。Taⁿ-á落快速道路beh往古坑方向，ē拄著一tshuā雙爿lóng種suāiⁿ仔樹ê路段，kuân-kuân ê suāiⁿ仔樹kā路掩tiâu--leh，hō͘規條路ná像一个綠色ê磅空，節日時仔lóng ē tī綠色ê磅空內辦活動、賣mi̍h件，吸引真濟觀光客來tsia tshit-thô、消費，guán當然mā ài促進經濟，kā人交關--一-下，就買兩粒tsia出產ê金鑽王梨，一粒現食，一粒紮轉來台中。Guán就tī tsia消磨點外鐘ê時間，ná食mi̍h件ná se̍h，koh有街頭藝人ê表演thang看，mā算是一種享受。

其實，tī雲林古坑kap斗南ê所在，早前就有真濟像tsit種，兩爿有kuân-kuân ê suāiⁿ仔樹掩tiâu--leh ê綠色磅空。雲林縣政府tī開新大路ê時，ē se̍h uì綠色磅空ê邊--a過，保留tsia-ê大欉樹仔，tsit-má m̄-tsiah ē-tàng開發觀光、促進經濟，tsit種ê做法，真正值得lán kā呵咾kap肯定。

倚十二點hit跤兜離開綠色磅空，直接向華山出發。來到華山國小大門前，kā車停tī路邊，落來用行--ê，tsia是華山風景區上鬧熱ê所在，兩爿ê店仝款leh開，m̄-koh遊客賰真少，無像íng過，若到假日，人插插插。是講to也來--ah，mā是kā行行se̍h-se̍h--leh，兩爿一寡休閒餐廳所種ê咖啡樹，白色ê咖啡花，li-li-lak-lak lian kah beh了--ah，無像新聞所報--ê án-ne，hō͘人有一點仔失望。Tshit-thô看心境，心情好就bē hō͘外在ê環境影響，mā tio̍h駛車kā規个華山hui一輾，koh揣一間餐廳食飯，順suà享受tsia出名ê古坑咖啡。

下一站beh去參觀雲林布袋戲館，無koh上快速道路，uì古坑過斗南到虎尾，ná駛ná回想早前tī tsia ê點點滴滴，經過二十幾冬--ah，tsia ê路變tsiâⁿ濟，ke tsiok濟條大通路，kiōng-beh bē認--得。到虎尾街仔，súi某--ê講beh se̍h街，因為早前taⁿ-á結婚ê時，做陣tī tsia蹛過兩個外月，可能mā想beh回憶一下仔以早ê記持。特別hō͘我感覺--著-ê是，tsit-má比以早ke真鬧熱，早前tī tsia看--著-ê，m̄是老歲仔，就是學生仔kap囡仔，tsit-tsūn有真濟少年人teh se̍h街。我斟酌kā想想--leh，可能是íng過ê學生lóng ài鉸短頭鬃koh穿學生服，tsit時ê學生留長頭毛、穿便服，偌有大人款--leh。是講我看se̍h街ê人bē少，買ê人suah mā有限，kan-na看一寡小食khah有人氣。

街仔se̍h一下有suà-sì，連時間to去hō͘ bē記--得。Beh倚五點--ah tsiah到雲林布袋戲館，佳哉iáu未關門，就緊入去參觀；想beh走揣細漢時ê記憶，tsia是黃海岱、黃俊雄、黃文澤，三代布袋戲世家ê發展地，mā有台灣布袋戲重要ê歷史，也是我細漢上痟ê史艷文ê故鄉kap出產地。M̄-koh，我參觀了，suah有淡薄仔失望；tī tsia所有ê布袋戲尪仔lóng是新--ê，無一屑仔懷舊ê感覺，尤其是teh放映ê戲齣，內底ê對話，無一點仔tng-tang時iah是tsit-má ê台語khuì口，ē-sái講是漢字讀台語音niâ，hō͘人聽了tsiok bē慣勢--ê；比論講：『是這樣嗎（sī tsit iūⁿ mā）』，應該ài講「是án-ne喔」、『也許（iā-hí）』，應該講「無定著」。

接suà--落，換去虎尾糖廠，tsia是我以早tiāⁿ-tiāⁿ來nah涼開講ê好所在，有大欉ê樹仔kap 聽am-po͘-tsê hām其他蟲thuā叫聲ê回憶；Hit時一个人若無聊就ē來tsia沈思，想過去、想現在kap未來。Suà--落guán koh行過車路、hāⁿ過poh岸，去行虎尾糖廠ê舊鐵橋，走揣少年時hit種趣味ê心境kap感覺。Uì糖廠去舊鐵橋，以早bē-tàng直thàng，tsit-má lóng算仝一个景點，所以tio̍h-ài kā行hō͘透，一直sńg kah暗暗暗tsiah離開虎尾，轉來台中。

虎尾糖廠tsit-tsūn雖然無早前hiah-nī原始、天然，mā小可khah lah-sap--淡-薄-仔，m̄-koh，ē-tàng開放hō͘逐家tshit-thô、行踏，ná像大型ê公園--leh，充分利用，無去hō͘ pha-hng--去，mā算造福地方。Koh有像我mā bat去--過ê麻豆糖廠，範圍比虎尾khah闊，in開放出來hō͘地方使用，tiāⁿ-tiāⁿ辦大型ê活動，吸引真濟觀光客，繁榮地方ê經濟，tse lóng值得lán kā呵咾。話講倒轉--來，若台中後車頭ê糖廠，mā算是真闊ê所在，suah囥tī hia pha-hng、生蠓蟲，真正m̄知影台中市政府teh創啥，suah bē-hiáu去kap糖廠疏通，提來利用，ē-tàng改善環境、促進經濟、繁榮在地、造福人群。
