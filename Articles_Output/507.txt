台文通訊BONG報: 中國著鳥仔che, 世界lóng著驚
A-him



最近二個月以來，雖罔規粒地球猶原是天災人禍不斷，m̄-koh，有一件代誌lán ài特別來張持。Lán  ê 厝邊，中國，毋知án-chóaⁿ鳥仔soah來著che，真恐怖ê是，這擺鳥仔tio̍h病bē死，人若去hō͘ òe-tio̍h，五个便有chi̍t-ê死。到底，這是siáⁿ-mih情形neh？



根據世界衛生組織（WHO）ê資料，到昨昏（2013/4/23）為止，中國lóng總有108名實驗室確認ê H7N9鳥仔che患者，其中有22名已經死亡。Chiah-ní懸ê死亡率chiàⁿ是hō͘人著驚ê所在，因為，lán ùi 歷史上學著，只要是ùi鳥仔來ê，ē造成人類流行性感冒ê病毒，lóng ē 引起大範圍ê時疫，造成誠百萬甚至chiūⁿ億人ê死亡（1918，1957 kap 1968 ê 感冒大流行lóng是這款ê例，而且，病毒ê源頭lóng真可能是tī中國）。



到底siáⁿ-mih是流行性感冒neh？Lán有時陣ē有親像感冒ê症頭－phah-khah-chhiùⁿ，cha̍t鼻，抑是流鼻水，頭疼，發燒；chia-ê 症頭大部份lóng m̄-sī 流行性感冒（2003年ê SARS，mā 是有這種「感冒症頭」）。真正ê流行性感冒一定是「流行感冒病毒（Influenza virus）」所引起ê。Tī 亞熱帶ê台灣，伊ē造成每年 12 月 kap 1、2 月ê 時疫。



Ē 造成人ê流行性感冒大流行ê hit種病毒是「A型流行感冒病毒」。這款病毒ē tī 人、其他ê飼奶動物（mammalian，比論講「豬」）kap鳥仔之間循環－tī鳥仔身上ê病毒，一旦經過適當ê突變，著ē感染人；lán人因為欠缺對突變後新病毒ê抵抗力，sòa真容易著ē變做誠嚴重ê時氣病。



不jī過，ná beh 真正造成嚴重ê時氣病，病毒ài先突變，得著ùi空氣tō ē-tàng「人傳人」ê能力。另外chi̍t-ê鳥仔ê「A型流行感冒病毒」－H5N1，ùi 2003年到taⁿ （2013/3）已經感染著622 ê 人，其中有371 ê 人死亡；m̄-koh ，因為伊bô法度簡單來「人傳人」，到taⁿ lóng 無引起大流行。

Chit-pái 中國ê H7N9「A型流行感冒病毒」確實使人真煩惱，tòa tī 中國隔壁ê台灣應該ài特別注意；lán 長期對中國門戶開放，病毒緊早慢ē綴人走--入來；寫到chia，電視新聞已經報講台灣出現第一例ê H7N9患者ah！



根據最近ê研究報告指出，chit-ê 病毒已經產生一寡突變，hō͘伊ē當koh-khah容易來感染飼奶動物。Ná koh 有進一步ê突變發生，hō͘這款病毒ē-sái感染lán人ê頂呼吸道，án-ni，「容易ê人傳人」tō 有機會發生--lo。



Mā有病毒學家認為，病毒突變「人傳人」ê機會bô大；ná是án-ni，病毒tio̍h ē 去hō͘關tī中國境內，mā bē有大流行。總--是，目前bô人敢kā話講死。確定ê是，chit-má病毒lóng干焦tī人飼ê 雞仔、鴨仔、粉鳥身上發現，野生ê鳥仔顛倒bô問題；che對台灣來講是好消息，因為逐冬lóng有真濟渡鳥來到lán台灣--ah！M̄-koh，病毒感染ê方式kap病毒ê源頭iáu-bē揣--出來；因此無法度kā感染斷根，中國一定ē有koh khah濟人著病。



參考資料

Jonges M., Meijer A.,Fouchier R.A., Koch G., et. al. 2013. Guiding outbreak management by the use of influenza A(H7Nx) virus sequence analysis. Eurosurveillance, 18(16): 2-9. 

Johnson,  NP., and Mueller J. 2002. Updating the Accounts: Global Mortality of  the 1918-1920‘ Spanish’ Influenza Pandemic. Bull Hist Med, 76(1): 105–15.

Nature: doi:10.1038/nature.2013.12728

Virology blog: http://www.virology.ws/

WHO Disease Outbreak News: http://www.who.int/csr/don/en/index.html



（作者是德國Köln大學發育生物（Entwicklungsbiologie）研究所 自然科學博士）
