台文通訊BONG報:  七字仔時事報
洪健斌1.倒閣無成政權穩，馬心爽暢弄喙唇，經濟拚好一月日，可見進前lóng leh睏。（2012.09.26）2.Tsa̍h掉倒閣kho͘入府，馬請藍委來放肆，無聽建言專拚酒，人民血汗亂使舞。  （2012.09.26）
3.關說不法惹風波，市長鴨霸行差錯，Tio̍h獎老師避同台，教示學子守正道。 （2012.09.26）4.馬統傾中門拍開，媒體染紅tio̍h bih喙，報導超過無站節，台辦電話隨來phuì。（2012.09.26）5.海巡保護眾漁船，逼倚釣島被圍困，台日互相拍水銃，煞戲一切照原本。（2012.09.27）6.時薪調kuân月俸無，質詢半途心肝慒，如玄含淚huah辭職，仙女下凡重頭熬。 （2012.09.27）7.同胞改做中國人，僑會英譯有空縫，痟馬連任催油門，唯中是從sak統房。 （2012.09.27）8.自比月娘siuⁿ過光，同仁ná星無準算，Gâu寫hìng tak愛膨風，啟銘驕態lóng免粧。（2012.09.27）9.景氣連續十藍燈，錢途beh好ài真king，政府過年放九工，歹鬼tshuā頭tsiok僥倖。（2012.09.27） 10.食用交際khai公庫，月給全數儉入戶，競選答應捐半薪，阿九蠻皮無beh吐。（2012.09.28）11.海基董座無薪水，江下林上改內規，月領三十好安搭，中森專心做馬喙。（2012.09.28）12.十萬老師徛出來，身穿烏衫展憤慨，教育承諾全跳票，阿九誠信通人唉。（2012.09.29）13.總統府內登山社，勘查為名做大爺，雪霸山屋佔兩工，官威thàng天無tsa̍h-jia。（2012.09.29）14.卸任bē赴見馬面，隔工上京真趕緊，台辦大頭拍kuân分，呵咾丙坤好鬥陣。（2012.09.29）15.一表人材揀入府，永權馬前ná新婦，轉huāⁿ黨部tio̍h好空，收花換桌做霸主。（2012.09.30）
