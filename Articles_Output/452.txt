台文通訊BONG報: 台灣漫感VIII：台南kap go͘-lú-huh場
作者：下村海南（Shimomura Kainan）
翻譯：吳柳澤

內地ê中等學校野球選手ê地方代表大會(註1)，伊ê舉辦地點一直lóng是一个問題。選定ê法度是hō͘逐府縣廳ê所在地來照輪，m̄-koh hō͘優勝學校ê所在地來辦ê例mā bē少。

自來台灣lóng是台北ê地盤，凡勢是拄好，到taⁿ優勝ê學校lóng tī chia。總--是明年舉辦地點，ē頭一kái徙到嘉義(註2)。是講，踮lán ê地方，iáu無thang堪得chiâⁿ做大會ê運動場kap觀眾席，chia-ê野球場ê設備。上kài歹辦ê代誌是，真欠缺來kā舉辦大會ê雜務tàu-saⁿ-kāng、兼tàu款寡代誌ê野球迷。

有一kái踮台南公會堂ê歡迎會，我tī即席講話ê其中一段有提起，tio̍h-ài新起go͘-lú-huh場ê要緊，soah隨時hông chhiàng聲講ài我緊辭職落台！In講，現現hām理想te̍k ê野球場to iáu未完成，閣下（kok-hā）竟然講出chit款ài新起go͘-lú-huh場，想beh家己展風神koh失禮ê話！

就算ài beh有一流ê野球場，tī高等工業學校iah是tī其它所在，總有一工的確ē完成chiah tio̍h。Lán若來kā舉辦一kái兩kái，koh有決心beh訓練野球迷(註3)，hit一工是等ē著--ê chiah tio̍h。大會ê舉辦，對hit地方來講是一種運動獎勵，koh逐家lóng同意che是ē hō͘家己ê都市繁榮--起-來ê法度，致到實際上其他主要ê大都市ká-ná lóng ǹg望講，舉辦地點mài kan-taⁿ限定tī台北niâ。

若án-ne講--起-來，lán mā有必要ài新起go͘-lú-huh場。紐約、倫敦chit寡第一級ê大都市，tī in ê郊外lóng有兩百外个go͘-lú-huh場。米國舊年規冬，平均一工有一所在ê go͘-lú-huh場新起好。啊若lán東京、大阪chit-tah，到taⁿ mā hō͘ kiōng-beh二十个球場包tiâu--leh。紐約m̄-nā像lán án-ne，koh一sì-kè加加--起-來lóng總有六七十个公共球場，來到hām勞動者mā thang享受ê坎站。若徛tī平衡ê角度，台南若kan-taⁿ起一jiah，有影講bē得過。

假設現此時tī台南ê市內有球場起好勢。一下án-ne，台北、台中hit-tah ē摃go͘-lú-huh ê人若來台南旅行，ē因為chit个緣故tī chia ke停留一兩工。Chit-má m̄-nā án-ne niâ！Chia-ê人koh tú-tio̍h--à ē為著beh摃go͘-lú-huh，專工千里迢迢來台南。

Koh m̄-nā án-ne，以武智直道君做頭，台灣製糖(註4) ê go͘-lú-huh球員若beh去屏東，ē順sòa去台南；麻豆ê相馬半次君chit寡明糖(註5) ê人、新營ê橋本真夫君chit寡鹽糖(註6) ê人，有tang時mā ē來台南活動chiah tio̍h。

Lán內地hia算bē了--ê愛摃go͘-lú-huh ê人，若來台灣旅行，的確ē ke安排--一-兩-工-仔hō͘ go͘-lú-huh場。對go͘-lú-huh場在地所有ê男女老幼來講，ē chiâⁿ做有元氣koh thang樂暢ê運動項目，che是一款促進健康，增加彼此協調交陪ê法度，siâng時che mā是都市ê繁榮對策。M̄-nā án-ne niâ，世界ê趨勢是，若beh chiâⁿ做一个偉大ê都市，旅館、料理店、公園、運動場、劇場，chia-ê設施lóng是bē-sái來làu-kau--得--ê。

Bē-sái講因為tī高雄壽山ká-ná有go͘-lú-huh場teh-beh起好--ah，為著取平衡ê緣故，tī台南mā來kā起--一-个。Go͘-lú-huh場是台南chiâⁿ做台灣南爿ê中心地點不可欠--ê，che m̄是beh起iah無，chit个層次ê問題，是tang時ài起，chit个時間ê問題。聽講近來井坂孝、村田省蔵氏chit寡扶輪社ê人士beh來台灣。準講台南mā有go͘-lú-huh場，我teh想in穩當ē ná踮相思樹邊ê青翠草埔行徙，ná感受遠離都市生活--一-兩-工ê清幽，想beh kā享受hō͘夠khùi chiah tio̍h。

後日仔生生狂狂chiah來做、chiah來補oân-á是無要緊，是講若橫直穩當ài做ê代誌，khah理想是ǹg望thang liōng早起行。

註
1.第一回全國中等學校野球大會tī 1915年舉辦。因為戰爭koh其它因素，到2018年拄好第一百kái。

2.台南州立嘉義農林學校1931年通過tī台灣ê預賽。了後參加第17回全國中等學校野球大會，得著第二名。Chit个歷史tī 2014年chiâⁿ做電影「KANO」。 另外，嘉農tī甲子園得著亞軍ê代誌是發生tī 1931年8月21，下村海南發表chit篇台灣漫感VIII是tī 1931年9月19。

3.出現兩kái「野球迷」，原文是「ファン（fan）」。Tī本文，理解做「義工」應該koh-khah妥當。

4.台灣製糖株式會社。1900年設立。第四代ê總督兒玉源太郎（台灣漫感VI ê「兒玉藤園將軍」）kap民政長官後藤新平企畫--ê。

5.明治製糖株式會社，1906年tī鹽水港廳蔴荳支廳總爺設立。1996年kap「大日本製糖株式会社」合併做「大日本明治製糖株式会社」。

6.鹽水港製糖株式會社，1903年tī鹽水港廳岸内庄創立。現此時tī日本號做「塩水港精糖株式会社」。

台灣漫感專欄，本文使用教育部推薦漢字kap白話字
台文通訊BONG報301期，2019年4月出刊。


歡迎捐款贊助　李江却台語文教基金會　（捐款thang抵稅，匯款了後請通知02-23112199）
線上捐款(定期定額) https://ppt.cc/fF5bhx
線上捐款(單筆) https://ppt.cc/fcycox
有固定的長期捐款， 讓更多的台語文相關計畫可以穩定的推行，感謝逐家。
郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會
李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：下村海南（Shimomura Kainan）

翻譯：吳柳澤







內地ê中等學校野球選手ê地方代表大會(註1)，伊ê舉辦地點一直lóng是一个問題。選定ê法度是hō͘逐府縣廳ê所在地來照輪，m̄-koh hō͘優勝學校ê所在地來辦ê例mā bē少。







自來台灣lóng是台北ê地盤，凡勢是拄好，到taⁿ優勝ê學校lóng tī chia。總--是明年舉辦地點，ē頭一kái徙到嘉義(註2)。是講，踮lán ê地方，iáu無thang堪得chiâⁿ做大會ê運動場kap觀眾席，chia-ê野球場ê設備。上kài歹辦ê代誌是，真欠缺來kā舉辦大會ê雜務tàu-saⁿ-kāng、兼tàu款寡代誌ê野球迷。







有一kái踮台南公會堂ê歡迎會，我tī即席講話ê其中一段有提起，tio̍h-ài新起go͘-lú-huh場ê要緊，soah隨時hông chhiàng聲講ài我緊辭職落台！In講，現現hām理想te̍k ê野球場to iáu未完成，閣下（kok-hā）竟然講出chit款ài新起go͘-lú-huh場，想beh家己展風神koh失禮ê話！







就算ài beh有一流ê野球場，tī高等工業學校iah是tī其它所在，總有一工的確ē完成chiah tio̍h。Lán若來kā舉辦一kái兩kái，koh有決心beh訓練野球迷(註3)，hit一工是等ē著--ê chiah tio̍h。大會ê舉辦，對hit地方來講是一種運動獎勵，koh逐家lóng同意che是ē hō͘家己ê都市繁榮--起-來ê法度，致到實際上其他主要ê大都市ká-ná lóng ǹg望講，舉辦地點mài kan-taⁿ限定tī台北niâ。







若án-ne講--起-來，lán mā有必要ài新起go͘-lú-huh場。紐約、倫敦chit寡第一級ê大都市，tī in ê郊外lóng有兩百外个go͘-lú-huh場。米國舊年規冬，平均一工有一所在ê go͘-lú-huh場新起好。啊若lán東京、大阪chit-tah，到taⁿ mā hō͘ kiōng-beh二十个球場包tiâu--leh。紐約m̄-nā像lán án-ne，koh一sì-kè加加--起-來lóng總有六七十个公共球場，來到hām勞動者mā thang享受ê坎站。若徛tī平衡ê角度，台南若kan-taⁿ起一jiah，有影講bē得過。







假設現此時tī台南ê市內有球場起好勢。一下án-ne，台北、台中hit-tah ē摃go͘-lú-huh ê人若來台南旅行，ē因為chit个緣故tī chia ke停留一兩工。Chit-má m̄-nā án-ne niâ！Chia-ê人koh tú-tio̍h--à ē為著beh摃go͘-lú-huh，專工千里迢迢來台南。







Koh m̄-nā án-ne，以武智直道君做頭，台灣製糖(註4) ê go͘-lú-huh球員若beh去屏東，ē順sòa去台南；麻豆ê相馬半次君chit寡明糖(註5) ê人、新營ê橋本真夫君chit寡鹽糖(註6) ê人，有tang時mā ē來台南活動chiah tio̍h。







Lán內地hia算bē了--ê愛摃go͘-lú-huh ê人，若來台灣旅行，的確ē ke安排--一-兩-工-仔hō͘ go͘-lú-huh場。對go͘-lú-huh場在地所有ê男女老幼來講，ē chiâⁿ做有元氣koh thang樂暢ê運動項目，che是一款促進健康，增加彼此協調交陪ê法度，siâng時che mā是都市ê繁榮對策。M̄-nā án-ne niâ，世界ê趨勢是，若beh chiâⁿ做一个偉大ê都市，旅館、料理店、公園、運動場、劇場，chia-ê設施lóng是bē-sái來làu-kau--得--ê。







Bē-sái講因為tī高雄壽山ká-ná有go͘-lú-huh場teh-beh起好--ah，為著取平衡ê緣故，tī台南mā來kā起--一-个。Go͘-lú-huh場是台南chiâⁿ做台灣南爿ê中心地點不可欠--ê，che m̄是beh起iah無，chit个層次ê問題，是tang時ài起，chit个時間ê問題。聽講近來井坂孝、村田省蔵氏chit寡扶輪社ê人士beh來台灣。準講台南mā有go͘-lú-huh場，我teh想in穩當ē ná踮相思樹邊ê青翠草埔行徙，ná感受遠離都市生活--一-兩-工ê清幽，想beh kā享受hō͘夠khùi chiah tio̍h。







後日仔生生狂狂chiah來做、chiah來補oân-á是無要緊，是講若橫直穩當ài做ê代誌，khah理想是ǹg望thang liōng早起行。








註




1.第一回全國中等學校野球大會tī 1915年舉辦。因為戰爭koh其它因素，到2018年拄好第一百kái。







2.台南州立嘉義農林學校1931年通過tī台灣ê預賽。了後參加第17回全國中等學校野球大會，得著第二名。Chit个歷史tī 2014年chiâⁿ做電影「KANO」。 另外，嘉農tī甲子園得著亞軍ê代誌是發生tī 1931年8月21，下村海南發表chit篇台灣漫感VIII是tī 1931年9月19。







3.出現兩kái「野球迷」，原文是「ファン（fan）」。Tī本文，理解做「義工」應該koh-khah妥當。







4.台灣製糖株式會社。1900年設立。第四代ê總督兒玉源太郎（台灣漫感VI ê「兒玉藤園將軍」）kap民政長官後藤新平企畫--ê。







5.明治製糖株式會社，1906年tī鹽水港廳蔴荳支廳總爺設立。1996年kap「大日本製糖株式会社」合併做「大日本明治製糖株式会社」。







6.鹽水港製糖株式會社，1903年tī鹽水港廳岸内庄創立。現此時tī日本號做「塩水港精糖株式会社」。








台灣漫感專欄，本文使用教育部推薦漢字kap白話字



台文通訊BONG報301期，2019年4月出刊。








歡迎捐款贊助　李江却台語文教基金會　（捐款thang抵稅，匯款了後請通知02-23112199）



線上捐款(定期定額) https://ppt.cc/fF5bhx



線上捐款(單筆) https://ppt.cc/fcycox



有固定的長期捐款， 讓更多的台語文相關計畫可以穩定的推行，感謝逐家。



郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會





李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。







◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
