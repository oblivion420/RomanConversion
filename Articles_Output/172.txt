台文通訊BONG報: 火星文m̄-thang用


作者：孫博萮 SNG, PHOK JÛ （作者是台語羅馬字協會台語認證羅馬字基礎讀寫班宜蘭第二期學員）進前有一擺去羅東ê青年交流中心參加活動，入門ê時tsūn，看著in櫃台徛面有用幾若種語言寫ê問好，有華文ê『你好』、英文ê HELLO、日文ê こんにちは、韓文ê 안녕하세요、一種無確定是啥mih語言（讀--起-來kánn-ná是香港話）NÉIH HÓU，koh有用漢字寫ê『哩賀』。就我ê認知，青年交流中心mā算是一个半官方ê單位，使用火星文tsín無妥當，我就透過青年交流中心ê面冊迷眾頁kā in反應，表達in án-ne使用台語火星文『不OK』。結果in suah傳來一張進前行政院蘇貞昌院長發ê「咱只有一粒卡臣」、請民眾m̄-thang囤衛生紙ê圖，我就kā應講，伊he mā是火星文『不OK』，而且已經有tsín濟人kā伊罵--過--ah，suà--來in應講『語言的傳遞，能夠讓對方瞭解更重要喔！』、『因為並不是所有的人都能夠懂台語的拼音方式』。看到tsia，我感覺koh-khah生氣，我koh問--in：『哩賀』兩个字是beh傳達啥貨？In應講：「你好」，我就講：「Tio̍h啊，lín使用火星文，就是加強大眾ê無了解。」  若是因為「M̄是逐家lóng了解台語ê羅馬字」，就ē-sái去使用火星文來表達，是按怎別種語言 in bē去寫做『哈囉』、『空尼基哇』、『阿妞哈些唷』？Kám講所有ê人lóng bat英文、日文、韓文？根本是硬beh kā「死龜tsènn kah變活鱉」！「中（華民）國流亡政府」過去壓迫台灣本土語言，造成母語嚴重崩崁，tsit-má雖然已經有《國家語言發展法》，但是政府單位、政治人物猶原是無注重beh按怎hōo母語正常化，竟然tshuā頭做錯誤ê示範，實在是非常m̄值--得。母語beh正常化，ài tuì m̄-thang使用火星文開始。無論是使用台語正字、羅馬字、ia̍h是漢羅合用lóng好，政府機關、政治人物應該ài家己做pān，m̄-thang tī宣傳品內底烏白用。Lán ê國民義務教育系統，應該正式kā羅馬字囥入去課綱內底，甚至應該ài冗早用羅馬字來取代「注音符號」，hōo囡仔khah早熟sāi羅馬字ê使用，對以後學習別種語言lóng tsiok有幫贊，mā m̄免tī hia浪費性命、背kan-na學習中華語文tsiah用ē著ê 「注音符號」；koh-khah重要--ê是教育m̄-thang親像過去kan-na獨尊中華語文，各種本土語言lóng應該有仝款ê資源kap發展空間，未來lán台灣tsiah有可能真正建立一个多元文化ê國家。#Lán來講看māi專欄，本文使用教育部推薦漢字kap臺灣閩南語羅馬字拼音方案。台文通訊BONG報318期，2020年9月出刊。--------------------------------------------歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
