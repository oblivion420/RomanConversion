台文通訊BONG報: 來去掠地牛（有聲♪）
台文通訊BONG報十月號（No.271）


-----------------------------------------------

▍來去掠地牛

作者：林美麗



細漢ê時，hām阿公去掠地牛是我上快樂ê代誌！

伊騎oo-tóo-bái載我kap小弟，阿兄就騎跤踏車tuè tī後壁，就án-ne，guán一行四名，「phuh、phuh、phuh、phuh」騎tuì舊飛行機場hia。機場拄好tī屏南工業區ê牆圍仔外，一片闊莽莽，khah倚工業區hit頭ê草仔生kah őm-ōm，有人放牛tī hia食草。阿公tshuā guán tī沙仔地tsit頭揣，tsia四khoo輾轉無圍也無tsa̍h，佳哉日頭無kài mé，若無，guán一定曝kah變人乾。

「地牛是啥？」我問阿公。阿公刁工kā我hánn，講：「啊to蹛tī塗跤底ê牛啊，伊mā有兩支角，你若kā弄，伊ē kā你tak őo！」哪有可能？我m̄信！伊若kài大隻哪ē蹛tī塗跤？而且guán雙手gīm兩片薑－ia̍h無提ke-si，是beh按怎「掠」？阿公教guán先揣有落陷kah親像酒漏仔ê塗空，講地牛ē bih tī內底納涼。

阿兄目色好，真緊就揣著一空，阿公kā guán hiàm倚--來，koh suà手at一枝草仔枝，沓沓仔kā伸入去塗空lā。無一下久，草仔枝有leh tín動，阿公緊kā giú--出--來，一隻phú-phú細細隻仔ê龜仔，就hōo草仔枝釣--出--來--ah。哪ē tsiah趣味？地牛可能kài iau-sâi ê款，若無，guán ia̍h無用啥mi̍h做釣餌，suah凊凊彩彩就kā釣--著--ah。

阿公kā地牛囥tī手底hōo guán觀察。詳細kā看，伊除了有一對角koh有六肢跤，連腹肚mā圓滾滾，身軀頂有發幼毛仔，生做是有夠奇怪。阿公講：「地牛真gōng，若揣無草仔枝，tshuah妹妹ê頭毛來釣mā ē使--得。」啥！Beh tshuah我ê頭毛去釣地牛？我tsiah無愛--leh，到時若tshuah了了，我m̄就變秃頭？

大漢了後，tsiah知影阿公講ê「地牛」就是專門食狗蟻ê『蟻獅』，伊ē bih tī沙仔地iah是草埔ê塗跤底，而且伊是「沙牛」m̄是「地牛」，因為阿公m̄-bat字，可能án-ne來hut m̄-tio̍h--去。伊koh有真濟偏名，親像：「沙豬」、「沙猴」，m̄管伊叫做啥mi̍h，hit段掠地牛ê日子，是guán做囡仔ê時上suí ê記持。
