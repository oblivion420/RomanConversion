台文通訊BONG報: 追想四二四事件 kap gún tau（『我們家』） ê 故事 (第 4 pha)
作者：黃晴美



選嫁台獨青年做伙行台獨路


Tī師大英語中心專修英語hō͘我加得著1個重要ê 做學問求智識ê 工具。出國以後tī研究所讀1 年ê 社會學，雖然無提學位，soah hō͘我加去phah 開1 面窗，thang 看外面ê 世界。結婚以前，自財已經去離美國首都Washington DC駛車40 分鐘ê 海港城Baltimore ê 建築公司teh 食頭路。結婚以後，我離開Pittsburgh去Baltimore開始過進入社會ê 生活（雖然iáu 無辦法完全離開校園，暗時有去Johns Hopkins大學ê 夜間部讀統計學）。

Gún 做伙去參加社會運動，尤其是60 年代ê 民權運動。會記得阿青1 歲左右ê 時，gún chhōa i 去參加tī Washington DC ê 民權遊行，sak gín-á 車se̍h美國總統tòa ê 白宮，抗議美國白人對其他族群——特別是對烏人ê 歧視。愈參入美國ê 社會，愈會去感覺「受國民黨專權統治ê 台灣」hit-kóa 政治社會ê 病態，參加台灣獨立聯盟組織就變做是真自然ê tāi-chì，因為gún mā希望有1 個屬tī ka-kī ê 開放ê 社會kap 國家。

為著beh 集中獨立運動ê 效率，自財tī 1968年chhōe 著tī New York市1 間有名ê 建築公司，Marcel Breuer ê 頭路，考慮著gín-á 細漢，無適合tòa 大都市N.Y.，kui 家搬去Edison New Jersey tòa，自財坐火車通勤，我早暗駛車去火車站送kap 接。

Gún tòa ê hit 個社區是1 個典型ê N.Y.~N.J.通勤家庭區，ká-ná 1 個小島，無管beh 做siáⁿ-mih tāi-chì，lóng tio̍h-ài 有車做船，用gín-á kha 是絕對泅bōe 到--ê。對一般正常ê 通勤家庭來講是1 個理想ê 住宅區，gín-á 有安全ê 環境thang kap 頂下歲á ê 朋友sńg；少年ê ma-ma 家事做完就逐家相chhōe，ná 看gín-á sńg ná 開講。

開始ê 時，我想講進入去社區ê 人際交流真重要，看阿青kap 其他gín-á sńg會合，我就oan-na 加入去開講。無到1 禮拜，我就chhōe 藉口無koh 去參加--lò͘，因為我發見in 談ê 內容除了gín-á 以外，就是lóng 圍tī-leh 畫妝、時裝、án-chóaⁿ hō͘ 翁婿歡喜、toh 位有時行ê 家具thang 買、愛情影片、某1家ê 翁bó͘關係…等主題leh se̍h。我有chiok chōe tāi-chì ài 做，nah 有hiah-nī chōe 時間去聽in liū hiah-ê tāi-chì？

我tú leh 用無sâng 色彩ê 大條phòng紗線鉤1 條大地毯thang hō͘ 2 歲外ê阿青，坐--leh iah 是tó--leh thit-thô，圖面是「Pa-pa、ma-ma kap阿青」。我mā leh 為beh 去讀ê Computer Programming ê 課做準備（1 禮拜1 暗ài 駛車去最近ê 市），iáu 有，上重要--ê，關心故鄉台灣ê tāi-chì。






















自財參與台灣獨立運動ê 工作愈來愈深，下班後隨會得tńg--來ê 日愈來愈chió，坐ê 火車班愈來愈òaⁿ，我ê 電腦課讀bōe 成。對家庭ê 影響，心理上感覺上嚴重ê hit 遍是68 年6 月中阿傑出世2 禮拜發生ê tāi-chì。阿傑chiok gâu 食，我ê 奶無夠，tio̍h-ài 用牛奶粉補。Hit 日牛奶teh-beh 無--ah，車hō͘ 自財駛去khǹg tī火車站，hit 日i 無siáⁿ-mih 會ài 開，下班以後隨會得買牛奶粉tńg--來。Beh 暗á 自財khà 電話tńg來講牛奶粉i 買--lò͘，m̄-koh 臨時有tāi-chì，ài 開會會khah òaⁿ--1-點-á chiah tńg--來。阿傑ê 牛奶粉補完--lò͘，iáu 無老pē ê 影，用摻蜜ê 水hō͘ suh，suh 水bōe 飽，無幾分鐘後，i 又koh 大聲háu。我想講（也希望）經過這chām 時間已經有koh 生產1 點á 奶--lò͘，就koh hō͘ i 食奶，i 大力suh--幾-個-á，hō͘ 我疼kah 大聲ai--出-來，i suh 無奶mā 氣kah 大聲háu。Beh án-chóaⁿ？抱leh 搖，無效。放i háu？Bōe 用--leh！會kā 隔壁--ê 吵醒--起-來。


「乖，乖，m̄-thang háu，pa-pa 坐ê 火車chit-má 到站--a。Pa-pa liam-mi 就會駛車提牛奶tńg--來。」

時鐘ê 長針 1 步1 步行，到--lò͘！到--lò͘！無停車聲。長針koh 繼續行，阿傑--á koh 繼續háu。唯一ê 辦法，khà 電話hō͘ 附近唯一ê 台灣鄉親，拜託in 半暝提牛奶來救gún 母á kiáⁿ。

自財ê 解說是臨時發生ê tāi-chì 隨時ài 解決，i mā無êng 到連暗tǹg 都無好好á 食，soah 無koh khà 電話，kan-taⁿ想講緊辦好thang 緊tńg--來。這項tāi-chì 替gún 決定ài 隨搬去N.Y.市。Chiâⁿ緊就tī Queensborough區ê Jackson Hights chhōe 著厝。

Jackson Hights ê 環境當然無Edison hia hiah-nī 好，m̄-koh 自財會得節省來來去去火車通勤ê 時間，而且逐項方便，離Manhattan ê Central park、幾nā 個有名ê 美術館、博物館、Bronx ê 動物園、Long Island ê 沙埔…等所在lóng 無jōa遠，駛車m̄ 免jōa 久就會到，若有半日ê 時間，就會得chhōa gín-á 去se̍h-se̍h、行行--leh；因為地點方便，聯盟同志tiāⁿ-tiāⁿ tī gún 厝聚會，阿青、阿傑kap in pa-pa 見面、thit-thô ê 時間增加真chē，in pē-kiáⁿ ê 關係變kah chiok 親密。Iáu-koh 有1 個重要ê 好處，2 個gín-á 雖然聽無大人leh 講siáⁿ-mi̍h，in tùi 細漢就感覺著in ê pē母kap tiāⁿ-tiāⁿ來厝
--nih ê hit-kóa阿伯、阿叔、阿姨有1 個in 熱愛ê 所在，hit 個所在叫做台灣。

Tī New York市這個大熔爐ê 爐心，用siáⁿ-mih 款ê 教育方法教學ê 學校都有。自財建築公司ê 1位同事介紹in cha-bó͘-kiáⁿ leh 讀ê hit 間Montessori（『蒙特梭利』）幼稚園，kā hit 位同事送ê 資料讀完以後，流tī 我身軀內底ê「教師血」已經chhiāng-chhiāng 滾--ah，hō͘ 我kiōng-beh 坐bōe tiâu。這個教育法ê 基本精神（也會sái 講是比其他教育法khah 優秀ê 所在）是：學習新ê 物（mn̍gh）是所有gín-á 出世就帶--來ê 意願需要kap 能力，教育者上重要ê 責任是為in 設立1 個hō͘ in 會得受尊重，免受困擾ê 學習環境，幫助in 發展做會獨立思考、尊重ka-kī mā 尊重別人ê 個人。台灣beh 成功變做1 個獨立自尊ê 國家、上需要--ê 就是培養獨立自尊ê 後1 代。Gún 隨做2 個決定：1. 送阿青去Montessori 學校讀；2.我ka-kī去接受Montessori教師ê 訓練。

Hit 暝，我又koh 做夢，夢見台灣獨立成功，我會得tńg 去台灣，訓練Montessori老師、公立ê Montessori幼稚園、小學ká-ná 春天ê 花草，tī台灣直直puh--出-來。

Tú-chiah 到美國hit chūn，tú--著-ê、看--著-ê 、聽--著-ê lóng 隨時提來kap 台灣比較，隨看出民主開放ê 社會kap 專制封閉ê 社會之間強烈ê差別（對比）。第一遍聽著1位美國人同學講著in ê 總統，直接叫in 總統ê 名，ká-ná 是teh 叫i ê 同窗sâng 款，hō͘我心肝chhia̍k--1-下；tī 台灣kan-taⁿ 有2個可能ê 叫法，若m̄ 是X總統，就是臭頭á。這個衝擊雖然細，i ê 影響相當久長。Tòa 無jōa 久以後，mā 開始看出美國並m̄ 是我所想ê 人權平等ê 天堂，m̄-koh 對烏人ê 同情iáu-koh 一直lóng 是留tī意識形態hit 個階層，一直到搬來New York tòa 以後，chiah有親身去體會in 受--著-ê 欺負。

逐遍駛車載阿青、阿傑去Bronx 動物園lóng tùi Central Park 上南pêng hia oat 入去有名ê Fifth Ave.（第五街），沿公園ǹg 北駛去Bronx區。Central Park北pêng 是有惡名ê 烏人貧民區Harlem。坐tī 車內，沿路看外口ê 街景，駛過第80 街以後，我就會愈看愈氣。開始hit 段lóng 是大商店，路邊ê pùn-sò籠無滿，塗kha 無紙，愈ǹg 北駛，籠á 愈滿，塗kha 開始有紙，籠á 下kha ê 紙愈來愈chōe 。New York市政府若oan-na無派清潔人員去清大商店區、有錢人區ê pùn-sò 籠，籠á kha ê 紙是m̄是oan-na會堆kah 1 大堆？

Beh 送阿青去Montessori學校tio̍h-ài 駛1 段2 pêng lóng 烏人tòa ê 街路。Kôaⁿ 天落雪，車駛到hit 段街tio̍h-ài 特別注意，因為hit 段街路ê 雪無人去清。目chiu 看，心內不平，m̄-koh m̄敢氣，車內有細漢gín-á，專心駛車khah 要緊。逐遍tú 著東方人（包括台灣人在內）無經過頭殼想，習慣性tè 白人批評烏人天性pīn-tōaⁿ、lah-sap，我就會提出這2 個我觀察--著ê 現象講hō͘ in 聽。

美國ê 社會，「白人」、「非白人」、「烏人」1 層1 層分kah 真清楚（當然有例外）。我真佩服民權運動領袖，美國ê 烏人博士牧師Martin Luther King（『金恩』），i 反對美國參入去越戰，i mā 無贊成烏人ê 民權運動用「Black Power」（烏色力量）做口號。I 認為所有ê 散赤人無分皮膚ê 色彩，應該聯合--起-來，爭取in ê 民權（註1）。Lán 所有愛台灣ê 人，無分原住民、Hō-ló 人、客人iah 是tè 蔣介石來ê 新移民，mā tio̍h-ài 聯合--起-來，互相平等對待，保護lán 共同ê 生存空間，防止台灣hō͘ hit-kóa kan-taⁿ 顧滿足私人野心kap 利益ê 人（無分原住民、客人、 Hō-ló 人iah 戰後新移民），chiū 台灣出賣hō͘ 中國。

自財hit 個時chūn 是台獨聯盟總部ê 執行祕書，in 開會ê 題目若是我會ēng-leh 知--ê，kā阿青、阿傑送去睏以後，我手提做hō͘阿青ê 衫（iah 是別項家事），ná 聽討論ná thīⁿ。 有時á gún ê 客廳會變做做布旗á ê 工廠，做衫車á chhia--出-來-ê m̄是gín-á 衫，是遊行用ê 布旗á，布頂貼--ê m̄是ke-kui-á、花、鳥iah 是貓á kap 狗á，換做是kap 台灣獨立有關係ê 漢字kap 拉丁字母。

1969年為著beh 去Williamsburg替故鄉台灣來ê 少年野球隊（『少棒隊』）加油，我thàu 暝做“TEAM OF TAIWAN, NOT REP OF CHINA”（台灣隊，m̄是中華民國隊）hit 支長橫布旗，為著beh 減chió 風.吹--來ê 時加eh 旗頂ê 壓力，thang khah 好攑，做好了後thiau工koh tī 幾個部位策略性ê ka 幾nā 個大大ê khang 。Hit 遍因為阿傑iáu 真細漢，我留tī 厝--nih，無tè 去tàu攑布條旗á，無參與著hit 場「台灣」保衛戰。

1971年 台灣少年野球隊（『少棒隊』）koh 遠征Williamsburg，hit 時阿傑就beh 3 歲--lò͘，會得拜託A雪姐--á 照顧，我就有去參加，為台灣野球少年軍kap「台灣空軍」（註2 ）加油。

厝--nih 有細漢gín-á tio̍h-ài chhōe 出1 個bōe 去hō͘ gín-á 受負面影響ê 方式參加獨立運動。參加遊行kap 其他無適合chhōa gín-á 去ê 政治活動ê 時，幾個á ma-ma 就輪流集中照顧gín-á，hō͘ 其他ê ma-ma 會得放心去為運動出力（註3）。另外1 個khah 好參與ê 活動是暗時ê 讀冊會。自財有tī 厝--nih ê 暗時，chhòng hō͘ gín-á 去睏了後，自財會得tòa 厝--nih 做i ê tāi-chì，我就會得走--ah。Gún 除了讀有關台灣ê 書，像George Kerr ê 《Formsa Betrayed》（被出賣ê 台灣）以外，mā讀其他民族建國ê 奮鬥史，1 個做報告，逐家討論。因為個性kap gín-á iáu 細漢ê 關係，我一直lóng 無行tī 上前線。

註1：可惜，1968年4月初4，金牧師去美國南部Memphis城關心以烏人清潔工人做主體ê 罷工，tī hia hông 開chhèng thâi--死。

註2：台獨聯盟租飛機，機尾拖1 個大標語：「台灣獨立萬歲」，tī球場頂頭se̍h。當場ê 國民黨駐外人員lóng gāng--去，有人罵講『台獨竟然有空軍！真他媽的！』（陳銘城：「海外台獨運動四十年」，154頁）

註3：我beh tī chia 向1-kóa tiām-tiām teh 做後勤ê 盟員太太（『無名英雌』）致上大ê 敬意。Tī 無親無chiâⁿ ê 外國，in chiū kui 家ê 擔taⁿ--起-來，hō͘ in ê 翁婿會得放心kā 上班趁生活費以外ê 時間、精神奉獻hō͘台獨運動，mā hō͘ 其他ê 太太會得出面抗爭。

【Iáu 未煞，chiah-koh 繼續】

說明：本文2001.08.15刊佇《台文BONG報》雜誌第59期，台灣人寫真專欄；Hit時ê《台文BONG報》羅馬字採用傳統白話字。



#台文BONG報

#台灣人寫真

#黃晴美

#424

歡迎捐款贊助　#李江却台語文教基金會

（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

-----------------------------------------------------------------------------------------------







天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：a4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
