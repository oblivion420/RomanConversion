台文通訊BONG報: 上suí ê查某 (頂pha)
藍春瑞 

老兵kā我報，洗衫免煩惱，阿香hō͘你靠，pâng-thīⁿ無差錯


骨力一直做，眾人lóng teh褒，古意生理好，不時人洘洘
曲盤放teh gô，規間阿兵哥，壁頂花kô-kô，寄uì台灣島
記智有一套， 拄著錢就討，賒siàu m̄-bat倒，無人嫌囉嗦
附近tsiâu阿婆，少年揣lóng無，kan-ta伊一个，bē輸咱大嫂
身材無偌lò，體格差不多，bóng khue準tshit-thô，無魚.蝦mā好



『小徑』倚tī部隊ê邊--a，uì營區行--出-來是五分鐘niâ。我來ê第二工，趁講免徛衛兵、免作穡ê làng站，suan出來營外bóng行bóng sô，tsiah知影金門iáu有tsit款老百姓teh 徛家ê庄跤所在。幾塊崁水泥瓦，用磚仔khōng ê低厝仔，lang-lang lóng無相連，門扇lóng拍開開，內底ê家私頭無講kài鋪排，親像tshāi神明公媽ê尪keh桌、八仙彩、膨椅、茶几、電視、lia̋n-tsí-kuh...，tsia--ê看ē著ê裝設kap咱台灣ê庄跤厝仔，小可ē比phīng--得；逐間ke減lóng看著 一~兩个tsiâu是梳頭tsang ê老阿婆坐tī亭仔跤開講，顛倒查埔人lóng m̄知走去佗，連半个影跡to無看--著；行一輾轉透，lóng是徛家ê民家厝，無人teh做生理、賣mi̍h件；雄雄行tuì 一條狹狹仔bē相閃身--得ê無尾巷，tsiah影著一間內底有兩檯撞球床，外口無吊kha̋n-páng ê店仔；倚去問內底ê厝主，tsiah知影sńg一tshê五kho͘ koh tio̍h-ài家己記分，kan-taⁿ一搭ê生理場。厝前後壁ê塗路、巷管，lóng無拄kah半个人；啊若上大通ê打馬膠路，極ke是兩隻計程車ē相閃--得，應該無tsiūⁿ四米闊tsiah tio̍h，有tshāi一枝鐵做--ê，地號名寫『小徑』ê公共汽車牌仔，我徛 tī hia siòng一睏，也無khuàiⁿ kah半隻車來，照án-ne來臆，『小徑』iáu算是iap-thiap ê草地所在，生成就無幾个人tī tsia出入。Se̍h kah差不多beh透--ah，看講iáu早早，我koh uat 轉去撞兩tshê仔球，sńg煞，jîm十kho͘ hō͘厝主，我就走--ah。 跳工，我khîng一寡tī高雄壽山替換--落-來ê軍服，khû tī水槽仔跤thuā衫，有人倚來問講：「Ēⁿ...；你ká-ná是頂日仔新來--ê，是--m̄？」  「Hēⁿ啊；頭尾工總算，tsiah來三工...」我taⁿ頭koh 順suà 徛起來講：「你是按怎看--ê？」「先請教你貴姓、幾梯--ê？」伊穿一su洗kah強beh褪色，m̄-koh mê角熨到tshio-tshio-tshio ê軍服，伸手徛來我ê面頭前beh at。「藍...」ná kā手蹄仔拭hō͘焦thang at手，ná koh講：「979梯--ê。」「是án-ne--啦，藍--先-生...tsia ê老兵，無人家己洗衫--ê；若有，就是新鳥仔！」「無人家己洗衫？」我有淡薄仔hò͘ⁿ玄就 koh問：「你是講tsia有替人洗衫ê所在，是--m̄？」 「營房外口ê『小徑』hia 就有--ah，我身軀tsit-su就是hia熨--ê；khai一絲仔錢niâ，就免艱苦濟kuà，做查某人ke-lé！」「昨hng我有去hia se̍h，ká-ná無ê款？」「Án-ne你行無夠透...我報--你；Uì撞球間ê後壁溝出--去，碰著一條三叉巷仔，uat正爿入--去，就看--著-ah。」「多謝--你，有閒我ē koh去揣」「Ke行--幾-步-仔，一定揣ē著...講到tsia 就好，啊無我先失禮...」


（後期suà接）
