台文通訊BONG報:  Tī農村發現台語文ê重要──開講會宜蘭行踏
易俊宏

雄雄發現lán台語開講會已經進行有兩年--ah！雖然lán ê成員來來去去，但是逐家lóng ē揣時機來鬥陣開講，mā有新加入--ê來做伙開講，除了學台語文以外，mā ē-tàng來分享in進前學習台語文ê經驗。總--是開講會行到tsit-tsūn，tī teh-beh滿兩冬ê時，有人來報一个好消息！種有機米ê賴青松大哥，知影lán開講會ê存在，beh約lán做伙來去宜蘭tshit-thô。聽著tsit个消息，逐家lóng tsiok歡喜--ê，tshiâu-tshiâu--leh，就決定8月底beh相招去宜蘭行踏。
        


出發hit一工早起，guán一陣人七早八早就約tī-leh轉運站集合，beh坐八點出發ê車，iáu-koh有在地ê朋友kap guán約tī宜蘭見面，lóng總十外个人，來到賴青松大哥in厝，mā beh十點--ah。Guán先tī-leh賴大哥in厝互相介紹，賴大哥知影lán tsit陣人有高中老師、有記者、有學生，koh有研究助理，表示講成員有tsiah-nī無仝ê背景，tse開講會真無簡單。Khah熟sāi了後，就由賴大哥tshuā頭，去伊ê田--裡體驗。賴大哥先教guán怎樣分別雜草kap稻仔，然後就放guán家己去無閒。11點左右ê日頭tsiok炎--ê，逐家ná流汗ná用台語開講，手koh ná割草；tsit種體驗tsiâⁿ難得mā tsiâⁿ趣味。

看guán án-ne流汗流滴，中晝ê時tsūn，賴大哥tshuā guán去一个『私房景點』，就是tī-leh員山鄉一个有冷泉ê所在，邊--a koh有一間店面是leh賣食--ê。逐家本底lóng hō͘日頭曝kah頭昏昏腦鈍鈍，看著ē-tàng sńg水，lóng sńg kah tsiok歡喜，甚至koh有人全身lóng浸tī水內底。然後，guán就去邊--a ê海產擔食晝。其中，hō͘我印象上深上深--ê，就是in kā一隻無拍鱗ê大尾魚抹鹽了後，就khe̍h去烘。食ê時，先連皮帶鱗lóng khe̍h--起-來，koh再滴一寡le-bóng汁，án-ne食，ē-tàng食出魚仔ê tshiⁿ-tshioh kap原味，滋味hō͘人難忘。另外koh有在地ê宜蘭美食－糕渣，mā是tsiok有特色ê一齣菜。

食飽了後，guán就轉（tńg）去賴大哥in兜附近ê宮廟，聽講e晡有參加「台灣農村陣線」活動ê學生beh來訪問tsia庄頭ê發展歷史，lán開講會--ê就做伙去聽看māi。Tsit个營隊是辦hō͘學生參加--ê，已經辦過幾若屆--ah，我mā有參加--過，收成tsiok濟--ê。我以前lóng gōng-gōng tī-leh學校內底kan-na ē-hiáu考試讀書niā-niā，但是參加tsit種NGO ê活動，ē學著tsiok 濟有意義ê mi̍h件，親像「台灣農村陣線」ê tsit个『夏耘』營隊，當年就hō͘我知影農村發展、農產品kap家己ê關係，mā hō͘我更加深刻了解我kap tsit-phiàn土地ê連結。Tsit-má看著無仝ê學生mā對tsit-phiàn土地kap農村ê發展tsiah-nī關心，我就感覺台灣ê未來有希望--ah。宮廟ê序大人kā來採訪ê學生講tsia庄頭ê歷史，是怎樣開始發展有機農業；當然tī tsit內面，賴大哥是一个tsiok重要ê人物。訪問ê過程，mā hō͘ guán知影tse產業ê發展實在無簡單，需要一陣人互相tàu-saⁿ-kāng，同心做伙拍拚，tsiah有出頭ê機會。訪問結束了後，宮廟ê序大人koh tshuā guán去看庄頭ê水利工程，就是看tse溝仔tī-leh無仝時tsūn是按怎調整水流ê kuân低。Guán一陣人iáu-koh行tuì水源頭去，看蹛tī tsia ê人kap in ê田地，是按怎因為tsit个水利工程，變做一个互相倚靠ê庄頭生活。 

Án-ne kā庄頭行過一遍了後，開講會就kap營隊學生分開--ah。Guán tsit陣來到賴大哥in兜，就tī in ê客廳聽伊講為怎樣想beh轉（tńg）來做田，iáu-koh有tsit幾年ê狀況，是愈發展愈好。當然mā是都市內底ê生活hō͘人開始反省生活ê意義，就算是有頭路ē-tàng趁錢，儉錢mā是tsiok oh--ê。Án-ne tsiah辛苦是為啥？Tī-leh庄跤ê生活，樸實平凡，卻是有法度兼顧生活kap生產，其中，tsiok濟mi̍h件是無辦法用錢來換算--ê。Tsit-má tsiok濟人是平常時tī-leh都市食頭路，放假ê時就來做田，賴大哥講tse是『半農半X』ê生活；另外，mā有人退休了後來庄跤過tsit種khah有品質ê生活。無論按怎，賴大哥伊ê經驗hō͘ guán開講會ê人有tsiâⁿ 濟ê思考。



開講會頭一擺出外tshit-thô，就tī-leh賴大哥ê熱情招待中順利結束。暗頓是一个「試食會」，tsiâⁿ濟品種ê有機米拄好收成，guán開講會就kap tsia-ê作穡人做伙試滋味。逐家lóng食了tsiâⁿ歡喜，mā交換tsiok濟對目前農村發展iáu-koh有對語言使用ê想法。總講--一-句，語言是保留文化一个上重要ê mi̍h件，若在地ê文化無法度用在地ê語言保留，換做別ê語言，有時tsūn是無法度翻譯，有時tsūn是翻譯--過mā無hit个味--ah；舉例來講，用英語來熟sāi漢人ê風俗文化，就ē拄著tsit款狀況，仝款道理，lán tsit-má beh用華語、漢字leh翻譯、解說原住民、客家iah Hō-ló ê文化風俗ê時，mā ài有相對ê自覺。台灣農村ê文化kap台語文ê使用，本底是互相共生ê mi̍h件，但是台語文因為政策ê關係變kah lo̍h-tshē、台灣ê農村mā是有siāng款ê狀況。若m̄是tsit擺開講會有機會來宜蘭行踏tshit-thô，tsit種感覺就bē tsiah-nī深。Ǹg望台灣ê文化kap環境ē-tàng好好仔來保護、發展，mā hō͘後代囝孫有一个好好仔熟sāi tsit塊土地ê機會。


（「台語開講會」目前tī台北一個月開講一擺，有趣味參加ê少年人ē-sái寫電子批來bongpo1996@gmail.com問參加ê辦法kap暗號！）
