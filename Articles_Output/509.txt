台文通訊BONG報: 武漢肺炎元年


作者：邱偉欣有一个笑詼講：一个2062 ê未來人坐時間機器tńg去過去，因為設定有têng-tâⁿ，伊soah m̄知家己來到佗一冬。為著了解家己ê處境，伊緊去揣人問：「歹勢，借問，lán chit-má是西元tang時？」，am喙am ê查某囡仔看著伊有鬍鬚koh不止仔飄撇，緊mé跳遠遠，保持兩个人一公尺ê距離。「今年2020年--lah！」「Ő͘，án-ne我知影--ah，tang時仔是居家隔離ê頭一冬！」2020年是武漢肺炎第一冬，chit个時疫ài到tang時chiah ē結束，無人敢掛保證。總--是，2020年結束--lah，逐家辛苦--lah！Chit个歹年冬過了，lán ē-sái翻頭來看chit冬來，武漢肺炎到底是啥mi̍h？Lán台灣社會按怎liú-lia̍h？武漢肺炎ê因端M̄免懷疑，中國ê武漢就是武漢肺炎起頭ê所在。2019年ê年兜，12月30，中國武漢ê醫生——李文亮——kā「冠型病毒」檢驗ê確認結果貼去網路頂，提醒逐家「武漢ê華南海產市場確定有七个人jiám著SARS」；因為hit時iáu m̄知武漢肺炎，伊掠準chit號病是SARS。無偌久，伊就hō͘中國ê警察掠--去，講伊烏白生話，惹事。自án-ne，中國kā已經teh to̍h火ê時疫am-khàm--落-來。Tng其他國家開始giâu疑ê時chūn，中國政府就應講：「安--lah，大丈夫！」，chit時，奇怪ê代誌發生--ah：中國國內無風無搖，soah tī泰國kap其他國家出現武漢肺炎ê病人！Kám講，chia-ê病人是ùi石頭--裡生--出-來--ê？肺炎ê火ná燒是ná大pha，武漢市開始hoa-hoa滾；chhím開始，中國政府kā逐家講che是小可代誌，koh來in講，chit个肺炎bē去人òe人，落尾，代誌bē收煞，中國政府chiah承認武漢肺炎爆發，mā自首講，武漢肺炎確實ē人òe人；chit時，時間已經來到1月底，1月21，習近平要求全中國『不得隱瞞疫情』，中國自chit工了後，確診ê人數就直直chhèng-koân，1月23，中國武漢市就開始76工ê封城。簡單一句話：一開始中國政府就想beh am-khàm武漢肺炎，m̄-chiah造成後--來通世界lóng tio̍h著chit个武漢肺炎ê che。一切bē輸是仝款ê歷史koh搬一擺：17冬前ê SARS mā是中國隱瞞，世界tio̍h-che，台灣極衰！事實，代誌無hiah-nī簡單，因為後--來科學家做翻頭式ê分析發現：武漢肺炎tī 2019年ê 12月初1就有出現--ah！而且，chit个病人m̄ bat去過「華南海產市場」neh！所以chit个病ê源頭百面m̄是tī武漢ê海產市場--lah。到taⁿ，中國lóng無愛專家去武漢做流行病ê調查研究，所以武漢肺炎到底ùi武漢ê佗位來？按怎來？一个真to無人知影。上恐怖--ê是hit个「0號病人」——伊第一个破病，所以chiok關鍵——無人知影伊ê身份。武漢肺炎是啥mi̍h武漢肺炎是一款病毒感染引起ê病症，chit號病毒，人kā號做SARS-CoV-2。Kā伊號chit个名是因為伊kap SARS仝款，lóng是「冠型病毒」，mā lóng是中國teh am-khàm--ê。「冠型病毒」是一種RNA病毒，意思就是講，伊ê chī-lóng（genome，『基因體』）是RNA分子做chiâⁿ--ê（lán人ê chī-lóng是DNA分子）。RNA是一款真無定著ê分子，所致伊ē真gâu反種。病毒是一種極微細ê mi̍h，伊ài進入lán人ê細胞內底chiah ē生湠——che是病毒hō͘ lán破病ê原因。「冠型病毒」ê外殼有刺（spike），in ē用chia-ê刺kap lán細胞頂koân chit个號做ACE2 ê卵白質kap做伙，就親像用鎖匙開鎖án-ne，進入lán ê細胞。Ē òe--人ê「冠型病毒」到taⁿ有七種。有四種，kan-ta ē hō͘人感覺小可無爽快，是百百款造成「感冒」ê病毒ê其中四个。另外三个是MERS-CoV、SARS-CoV kap SARS-CoV-2，hō͘ in三个其中一个òe--著，ùi無症頭、小可感冒、重症，甚至khiau--去，lóng有！「武漢肺炎」就是án-ne費氣，tài著病毒ê人，40％以上無症頭（m̄-koh ē òe--人），賰--ê就是khah嚴重--ê，死亡率是流行感冒ê幾若倍！若有「武漢肺炎」ê症頭，ē發燒、嚨喉無爽快、嗽、人siān-siān，koh有一个重要ê特徵：鼻bē出芳臭，iah是鼻味怪怪。若無症頭，lán beh按怎知影in有tài病毒--無？Chit時，tio̍h-ài使用一款號做「RT-PCR」ê檢驗法：chit个方法是teh檢驗人體內底kám有病毒ê RNA，若是病毒ê RNA愈濟，lán ē得著一个khah細ê值（Ct值），病毒RNA若愈少，Ct值就愈大。但是「RT-PCR」ê檢驗m̄是百面準確，所以至少ài檢驗兩擺，Ct值lóng達到一个戶tēng koân（threshold value）以上，chiah算是「陰性」（台灣Ct值ê標準是35）。國際ê反應中國政府am-khàm「武漢肺炎」是造成時疫通世界ê第一大原因，第二大原因，koh-khah害，是中國政府kap世界衛生組織（WHO）鬥空，致使除了台灣以外ê世界各國，lóng對武漢肺炎失覺察。WHO是一个國際組織，伊ê目標是kā逐國家ê人才kap錢財kat做伙，kiōng--起-來thang好來對抗各種疾病以及解決衛生問題。結局，武漢肺炎chhím開始ê時，WHO竟然kap中國仝聲嗽，先是宣佈講chit號病bē人òe人，koh來講人òe人是真有限，落尾chiah承認武漢肺炎確實ē人òe人。上害--ê是，WHO祕書長Tam-tio̍h-sái（Tedros Adhanom Ghebreyesus）一直chhiân到3--月chiah來承認kap宣佈「武漢肺炎全球大流行」——hit時武漢肺炎早就湠到105个國家，11萬人tio̍h病，一萬人死--去（2020/3/20）。歐洲kap英、美chit擺對抗武漢肺炎是大失敗，一方面，因為in siuⁿ過信táu WHO，造成in面對武漢肺炎ê時chūn，政策失誤；koh一方面是文化ê問題：in khah chia̍p sio唚、sio攬，人kap人ê距離siuⁿ近，beh sio-òe khah快；另外koh一項，是in khah bē愛am喙am，in koh kā政府ê命令當做是teh限制in ê自由，因此無願意接受chia-ê命令，甚至是sio招chiūⁿ街頭抗議；chia--ê lóng hō͘武漢肺炎愈好sì-kè湠sì-kè òe。台灣ê策略2020年正月21，台灣第一个武漢肺炎病人確診——伊是一个台商，正月11 tī中國武漢發病，無去hō͘醫生看，soan溜tńg來台灣。Sòa--落-來ê三個外月，規个台灣社會就開始緊張、不安、chhoah teh等。Ùi 1月底到4月中ê chit段時間內底，三不五時就有tī國外jiám著武漢肺炎ê人tńg來台灣，上緊張ê時chūn就是逐家teh煩惱台灣ê本土病例m̄知ē tī社區--裡湠開--bē？海軍軍艦頂面ê官兵tio̍h病，mā hō͘逐家chhoah一下hiah大下！好佳哉，lán煩惱ê代誌lóng無發生，除了12月底有一个駛飛行機ê外國人kā病毒紮來台灣koh òe hō͘一名台灣chő͘囡仔，有253工lán lóng tī無病毒威脅ê社會--裡正常生活。我teh想，ē-tàng成功對抗武漢肺炎，hō͘逐家一个清氣安全ê所在，主要有政治kap文化ê原因tī--leh。政治上，大多數ê台灣人lóng清楚中國對台灣ê野心，所以，lán無信任中國；中國政府放送ê武漢肺炎消息，自然lán ē giâu疑，無接受；佳哉chit-má ê政府m̄是一个親中ê政黨teh hōaⁿ。Kap中國是司公桌頭ê WHO，伊ê訊息lán mā無teh信táu。所致，自一開始，lán ê防疫政策就是行家己ê路：17冬前SARS kā lán創kah hiah悽慘，chit擺lán就kā過去食--過ê苦當做食補，拄開始就kā「武漢肺炎」當做危險、嚴重ê傳染病來對待。文化上，tī台灣，人kap人khah無hiah chia̍p sio接觸，社群內底本底就有一定ê社交距離。掠外，17冬前ê SARS經驗hō͘逐家真驚hit款代誌koh來一擺，凡勢因為án-ne，lán mā khah ē-tàng接受政府為著防疫所要求ê一寡政策——自由雖然有受著限制，m̄-koh喙齒根咬ân mā是ē忍--得--lah；其實醫生kap護理人員是受限制上濟ê人neh！平素時，chiâⁿ濟人就ē因為嫌空氣bái來掛喙am；chit擺為著防疫，要求逐家am喙am，soah káⁿ-ná桌頂ni柑hiah簡單。無疑悟，一个m̄知按怎來ê病毒hō͘ 2020年chiâⁿ做歹年冬。真濟店倒擔，真濟人失業，m̄-koh 台灣猶原好過世界真濟國家——英、美、歐洲，日本、韓國，chit擺lóng hō͘武漢肺炎舞kah jû-chháng-chháng。武漢肺炎iáu tī--leh，2021年ē是啥款？#醫學台文 專欄，本文使用教育部推薦漢字kap傳統白話字。台文通訊BONG報323期，2021年2月出刊。 --------------------------------------------歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
有一个笑詼講：一个2062 ê未來人坐時間機器tńg去過去，因為設定有têng-tâⁿ，伊soah m̄知家己來到佗一冬。為著了解家己ê處境，伊緊去揣人問：「歹勢，借問，lán chit-má是西元tang時？」，am喙am ê查某囡仔看著伊有鬍鬚koh不止仔飄撇，緊mé跳遠遠，保持兩个人一公尺ê距離。「今年2020年--lah！」「Ő͘，án-ne我知影--ah，tang時仔是居家隔離ê頭一冬！」

2020年是武漢肺炎第一冬，chit个時疫ài到tang時chiah ē結束，無人敢掛保證。總--是，2020年結束--lah，逐家辛苦--lah！Chit个歹年冬過了，lán ē-sái翻頭來看chit冬來，武漢肺炎到底是啥mi̍h？Lán台灣社會按怎liú-lia̍h？

武漢肺炎ê因端

M̄免懷疑，中國ê武漢就是武漢肺炎起頭ê所在。

2019年ê年兜，12月30，中國武漢ê醫生——李文亮——kā「冠型病毒」檢驗ê確認結果貼去網路頂，提醒逐家「武漢ê華南海產市場確定有七个人jiám著SARS」；因為hit時iáu m̄知武漢肺炎，伊掠準chit號病是SARS。無偌久，伊就hō͘中國ê警察掠--去，講伊烏白生話，惹事。

自án-ne，中國kā已經teh to̍h火ê時疫am-khàm--落-來。Tng其他國家開始giâu疑ê時chūn，中國政府就應講：「安--lah，大丈夫！」，chit時，奇怪ê代誌發生--ah：中國國內無風無搖，soah tī泰國kap其他國家出現武漢肺炎ê病人！Kám講，chia-ê病人是ùi石頭--裡生--出-來--ê？

肺炎ê火ná燒是ná大pha，武漢市開始hoa-hoa滾；chhím開始，中國政府kā逐家講che是小可代誌，koh來in講，chit个肺炎bē去人òe人，落尾，代誌bē收煞，中國政府chiah承認武漢肺炎爆發，mā自首講，武漢肺炎確實ē人òe人；chit時，時間已經來到1月底，1月21，習近平要求全中國『不得隱瞞疫情』，中國自chit工了後，確診ê人數就直直chhèng-koân，1月23，中國武漢市就開始76工ê封城。

簡單一句話：一開始中國政府就想beh am-khàm武漢肺炎，m̄-chiah造成後--來通世界lóng tio̍h著chit个武漢肺炎ê che。一切bē輸是仝款ê歷史koh搬一擺：17冬前ê SARS mā是中國隱瞞，世界tio̍h-che，台灣極衰！

事實，代誌無hiah-nī簡單，因為後--來科學家做翻頭式ê分析發現：武漢肺炎tī 2019年ê 12月初1就有出現--ah！而且，chit个病人m̄ bat去過「華南海產市場」neh！所以chit个病ê源頭百面m̄是tī武漢ê海產市場--lah。到taⁿ，中國lóng無愛專家去武漢做流行病ê調查研究，所以武漢肺炎到底ùi武漢ê佗位來？按怎來？一个真to無人知影。上恐怖--ê是hit个「0號病人」——伊第一个破病，所以chiok關鍵——無人知影伊ê身份。

武漢肺炎是啥mi̍h

武漢肺炎是一款病毒感染引起ê病症，chit號病毒，人kā號做SARS-CoV-2。Kā伊號chit个名是因為伊kap SARS仝款，lóng是「冠型病毒」，mā lóng是中國teh am-khàm--ê。

「冠型病毒」是一種RNA病毒，意思就是講，伊ê chī-lóng（genome，『基因體』）是RNA分子做chiâⁿ--ê（lán人ê chī-lóng是DNA分子）。RNA是一款真無定著ê分子，所致伊ē真gâu反種。

病毒是一種極微細ê mi̍h，伊ài進入lán人ê細胞內底chiah ē生湠——che是病毒hō͘ lán破病ê原因。「冠型病毒」ê外殼有刺（spike），in ē用chia-ê刺kap lán細胞頂koân chit个號做ACE2 ê卵白質kap做伙，就親像用鎖匙開鎖án-ne，進入lán ê細胞。

Ē òe--人ê「冠型病毒」到taⁿ有七種。有四種，kan-ta ē hō͘人感覺小可無爽快，是百百款造成「感冒」ê病毒ê其中四个。另外三个是MERS-CoV、SARS-CoV kap SARS-CoV-2，hō͘ in三个其中一个òe--著，ùi無症頭、小可感冒、重症，甚至khiau--去，lóng有！「武漢肺炎」就是án-ne費氣，tài著病毒ê人，40％以上無症頭（m̄-koh ē òe--人），賰--ê就是khah嚴重--ê，死亡率是流行感冒ê幾若倍！

若有「武漢肺炎」ê症頭，ē發燒、嚨喉無爽快、嗽、人siān-siān，koh有一个重要ê特徵：鼻bē出芳臭，iah是鼻味怪怪。若無症頭，lán beh按怎知影in有tài病毒--無？Chit時，tio̍h-ài使用一款號做「RT-PCR」ê檢驗法：chit个方法是teh檢驗人體內底kám有病毒ê RNA，若是病毒ê RNA愈濟，lán ē得著一个khah細ê值（Ct值），病毒RNA若愈少，Ct值就愈大。但是「RT-PCR」ê檢驗m̄是百面準確，所以至少ài檢驗兩擺，Ct值lóng達到一个戶tēng koân（threshold value）以上，chiah算是「陰性」（台灣Ct值ê標準是35）。

國際ê反應

中國政府am-khàm「武漢肺炎」是造成時疫通世界ê第一大原因，第二大原因，koh-khah害，是中國政府kap世界衛生組織（WHO）鬥空，致使除了台灣以外ê世界各國，lóng對武漢肺炎失覺察。

WHO是一个國際組織，伊ê目標是kā逐國家ê人才kap錢財kat做伙，kiōng--起-來thang好來對抗各種疾病以及解決衛生問題。結局，武漢肺炎chhím開始ê時，WHO竟然kap中國仝聲嗽，先是宣佈講chit號病bē人òe人，koh來講人òe人是真有限，落尾chiah承認武漢肺炎確實ē人òe人。上害--ê是，WHO祕書長Tam-tio̍h-sái（Tedros Adhanom Ghebreyesus）一直chhiân到3--月chiah來承認kap宣佈「武漢肺炎全球大流行」——hit時武漢肺炎早就湠到105个國家，11萬人tio̍h病，一萬人死--去（2020/3/20）。

歐洲kap英、美chit擺對抗武漢肺炎是大失敗，一方面，因為in siuⁿ過信táu WHO，造成in面對武漢肺炎ê時chūn，政策失誤；koh一方面是文化ê問題：in khah chia̍p sio唚、sio攬，人kap人ê距離siuⁿ近，beh sio-òe khah快；另外koh一項，是in khah bē愛am喙am，in koh kā政府ê命令當做是teh限制in ê自由，因此無願意接受chia-ê命令，甚至是sio招chiūⁿ街頭抗議；chia--ê lóng hō͘武漢肺炎愈好sì-kè湠sì-kè òe。

台灣ê策略

2020年正月21，台灣第一个武漢肺炎病人確診——伊是一个台商，正月11 tī中國武漢發病，無去hō͘醫生看，soan溜tńg來台灣。Sòa--落-來ê三個外月，規个台灣社會就開始緊張、不安、chhoah teh等。

Ùi 1月底到4月中ê chit段時間內底，三不五時就有tī國外jiám著武漢肺炎ê人tńg來台灣，上緊張ê時chūn就是逐家teh煩惱台灣ê本土病例m̄知ē tī社區--裡湠開--bē？海軍軍艦頂面ê官兵tio̍h病，mā hō͘逐家chhoah一下hiah大下！

好佳哉，lán煩惱ê代誌lóng無發生，除了12月底有一个駛飛行機ê外國人kā病毒紮來台灣koh òe hō͘一名台灣chő͘囡仔，有253工lán lóng tī無病毒威脅ê社會--裡正常生活。我teh想，ē-tàng成功對抗武漢肺炎，hō͘逐家一个清氣安全ê所在，主要有政治kap文化ê原因tī--leh。

政治上，大多數ê台灣人lóng清楚中國對台灣ê野心，所以，lán無信任中國；中國政府放送ê武漢肺炎消息，自然lán ē giâu疑，無接受；佳哉chit-má ê政府m̄是一个親中ê政黨teh hōaⁿ。Kap中國是司公桌頭ê WHO，伊ê訊息lán mā無teh信táu。所致，自一開始，lán ê防疫政策就是行家己ê路：17冬前SARS kā lán創kah hiah悽慘，chit擺lán就kā過去食--過ê苦當做食補，拄開始就kā「武漢肺炎」當做危險、嚴重ê傳染病來對待。

文化上，tī台灣，人kap人khah無hiah chia̍p sio接觸，社群內底本底就有一定ê社交距離。掠外，17冬前ê SARS經驗hō͘逐家真驚hit款代誌koh來一擺，凡勢因為án-ne，lán mā khah ē-tàng接受政府為著防疫所要求ê一寡政策——自由雖然有受著限制，m̄-koh喙齒根咬ân mā是ē忍--得--lah；其實醫生kap護理人員是受限制上濟ê人neh！平素時，chiâⁿ濟人就ē因為嫌空氣bái來掛喙am；chit擺為著防疫，要求逐家am喙am，soah káⁿ-ná桌頂ni柑hiah簡單。

無疑悟，一个m̄知按怎來ê病毒hō͘ 2020年chiâⁿ做歹年冬。真濟店倒擔，真濟人失業，m̄-koh 台灣猶原好過世界真濟國家——英、美、歐洲，日本、韓國，chit擺lóng hō͘武漢肺炎舞kah jû-chháng-chháng。

武漢肺炎iáu tī--leh，2021年ē是啥款？
