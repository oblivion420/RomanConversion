台文通訊BONG報: 2012完整ê頭社夜祭（二）
第284期（2017年11--月）
作者：Pais Abiki Ngá-î






頭社公廨頭前ê塗跤有四隻烏豬仔倒坦khi身，四枝跤lóng hông用紅色塑膠索仔捆做伙。In一直kainn，koh滾絞，尖牙現現，目睭kheh-kheh，看--起-來tsiânn艱苦ê形，無tiānn已經知影家己koh活無幾點鐘久，實在苦憐。In是當暝beh現刣，thang獻hōo alid--ê。聽胡孟祈講，e晡4點tse四隻豬仔就hông載--來。在地人講，頭社夜祭在來用豬公，通常由外位ê人謝豬。



約略6點半，六重溪ê Tevorang人紮in在地ê文化植物habang來到tè。Habang台語號做「番仔香草」，華語名做「過山香」。六重溪人入來頭社kuva內底拜alid，了後蹛棚仔跤牽戲。



6點40分舉行點豬儀式，就是請alid點收tsit暝beh獻祭ê豬。頭社三位祭司頭戴halau，顯明in有份tī「太祖事」。Halau是頭毛khoo，頭社tsia ê人kā菅草pīnn做圓khoo仔框，tsiah kat雞kuè、澤蘭kap圓仔花，koh用紅色thè-pù（塑膠粘帶）粘蹛框，thang好固定。陳進和手提一tha̍h類似疏（訴）文ê紙，kā眾謝豬主家ê名姓唸出聲，稟報hōo alid知。伊koh斟米酒，kā豬敬酒，ká-ná teh感謝in捨身做祭，siâng時mā表示憐憫kap哀傷。謝豬ê主家也到現場，有ê mooh金紙。朱秀鳳倒手攑三、四面黃色令旗，正手攑香，了後換攑菜刀，koh斟酒kā豬仔敬酒。



Suà接tse四隻烏豬公就hông掠去公廨正爿ê蒲葵樹下跤刣。刣豬ê人hiânn燒水kā in lut毛洗腹內，其中一个mā戴halau。Tsit時天色tsiâu暗，水煙tuì phú白ê電火kui仔光霧tshìng--出-來，phū ǹg大phiánn koh青綠、墘仔鬚鬚ê蒲葵葉仔，一時tik suà hōo我感覺，ná像無意中去tham著陰間ê光景。



四隻豬仔lóng洗清氣了後，有人牽手車kā in sak去到公廨埕。Tsia已經排四tè四角桌仔。豬仔ê四枝跤hông用索仔pa̍k tī一枝竹篙，倒頭栽扛tsiūnn桌頂。In hông píng做phak-phak ê屈勢，頭ǹg公廨外口ê大路，尾ǹg對公廨。Án-ne拍算夜祭ê時beh代先拜「上方」，就是天公以及其他外位諸神。聽候beh拜Siraya人「家己」ê alid，進行夜祭上重要ê敬拜hit-tang-tsūn，tsiah kā豬頭se̍h ǹg kuva ê內底爿。濟濟平埔部落ê祭典lóng採用tsit个法度，檢采先敬漢人神kî，先賓後主、先外後內ê手路，ke減消tháu主流漢文化ê壓力，mā
thang趁勢過渡、保留平埔ê傳統信仰。



 Tse四隻豬仔ê頭kap尾lóng有留一簇烏毛，無剃kah tah，thang象徵山豬，mā記念Siraya先祖以早ê拍獵文化。山豬ê毛mā是烏--ê。



Tse四角桌仔親像漢人宗教ê神明桌。Kā祭mi̍h囥蹛桌頂khah屬tī漢人ê風俗。平埔族自本kā祭mi̍h排列tī塗跤。



Koh有一个仿民間普度獻豬公ê做法，就是kā豬仔ê跤kap尾仔用紅紙khong一liàn，喙--裡tsinn一粒柑仔，借仝音異義詞，kā想像做豬仔家己「甘」願獻身做祭。豬仔ê嚨喉插一枝竹篙，kā in ê頭thènn kuân。竹篙長長，用索仔pa̍k蹛桌仔kuainn，尾溜tshāi tī塗跤。豬仔ê腹肚kap四枝跤下底tsū一tha̍h ê金紙，kha-tsiah-phiann mua一沿「網紗」，就是omentum，腸仔中間一重ná網仔ê油膜。豬頭tsit爿ê兩枝桌跤pa̍k khah細khoo ê綠竹仔枝，倒爿tsit枝吊豬仔油，正爿枝吊豬仔ê腹內kap halau。此外，逐tè桌頂koh有排金紙kap一kha桶仔，內面囥一矸米酒參幾支竹刀，就是綠竹一kue̍h kā削hōo尖。豬血也用桶仔sîn--leh，排tī公廨內ê祭桌下跤。



Siâng時，tsia-ê豬仔ê倒手爿koh排兩tè桌仔，頂面分別囥一隻用滿洲人點心『沙其瑪』糖餅包kap米包thia̍p--起-來ê豬仔，mā是tshuân來謝豬用--ê。米豬有tàu一粒假豬頭，喙內mā tsinn一粒柑仔。到tann我頭一擺tī夜祭看著「素食豬」。



六隻謝豬kap戲台中間排一tè khah大tè ê四角桌仔，頂kuân囥tsiok濟祭mi̍h，lóng是拜天公beh用--ê。



Tuì頭社公廨頭前ê紅毛塗gîm-á peh--起-lih，beh入去到中公廨進前，有設一面長tu形ê ah-khuh-lih tsa̍h屏，大約半个人kuân。有人kā稱做「兵士座」或者「兵馬座」，teh奉待alid
ê兵馬。兵士座頭前mā起一个平台仔，頂面tshu青翠ê芎蕉葉，tsiah囥規pû散ê菁仔（『檳榔』）、幾矸仔米酒，koh有幾若枝花矸插澤蘭，矸仔身hâ換新ê紅布。兵士座雙爿tshāi桶仔，內底囥幾支竹刀，有bak著血。M̄知kám是ta̋nn tsiah刣ê豬血？



頭社公廨外口貼三張黃色告示條，寫「新港龍安壇新港社太上老君…」、「尤府祖佛社仔社太祖、篤加阿立祖…」、「四社聖和廟社仔社太上老君往進太上龍頭忠義廟會親」等字樣。Tuì tse thang知，在地ê夜祭tsiânn做tsit-khoo圍幾若个所在alid姊妹親ê聚會，mā透濫濟濟民間宗教ê元素，ná像神明teh ûn境、割香án-ne。



Tsit時已經有濟濟人攑香，入來中公廨拜拜。Tsia上內底面ê壁頂掛一面白令旗，頂kuân寫「雷令」，下底tuì倒爿ǹg正爿列出「社仔、篤加、簫壠、灣裡、新港」tse五个Siraya社群ê alid。前bat提起，令旗屬tī漢人宗教ê設置。



中公廨內角有起一座祭台，頂面排tsiok濟枝矸仔，插青gìn-gìn ê澤蘭，矸仔身koh掛一粒紅色ê豆干印仔，號做「官印」，tse mā屬tī漢人ê概念，用世俗ê官僚架構來想像神靈世界ê科層，做仙ná teh做官。矸仔外面koh包新穎ê紅布，代表「官衣」。



上kài心適--ê就是倒手爿有一枝矸仔koh phua̍h濟濟kuānn五彩ê珠寶phua̍h-liān，bē輸查某人盛裝赴節慶ê tsng扮，tse顯示在地人kā alid想像做查某序大。



Tsit枝矸仔邊--a tshāi一枝黃色三角形令旗，頂面寫「社仔社老君」等字樣。另外，祭台頂koh有排「Hapa米粟（tshik）」，用一tè盤仔té五項mi̍h：米粟仔、綠豆仔、釘仔kap銀角仔，koh有犁頭鉎，就是kā犁田ke-si
ê頭仔hit-tè鐵摃碎ê幼仔。Tsia-ê物件頂面tsiah崁面布。Tsit項mā是漢文化ê物件，象徵添丁（釘）、囝孫滿堂、五穀豐收大發財。「Hapa」Siraya語ê意思是葉仔，是按怎ē參米粟tsia-ê物件tàu做伙？Tio̍h koh追查。另外，tsia iáu-koh有tsiok濟phiat圓仔花kap雞髻（kuè）花tsia-ê Siraya ê文化記認，kā規个祭台排kah滿滿。



插澤蘭ê花矸頭前koh
tshāi三个huî仔壺，tuì倒爿到正爿，矸仔身分別寫「東、中、西」，代表東公廨、中公廨kap西公廨。



祭台頭前長tu ê祭桌頂面mā tshuân kah tsiânn
phong-phài。有人phâng米糕--入-來。照Siraya ê傳統，夜祭ài tshuân「mai」tsit種米做ê tsia̍h-mi̍h，就是lām芋仔、蕃薯簽抑是塗豆落去炊ê tsu̍t米飯，米粒現現。Lán tsín食ê米糕有鹹、有甜--ê，濫ê料比傳統ê mai ke khah濟款，thang準做mai ê現代變體。



祭台雙爿倚塗跤ê所在分別thia̍p一个kē-kē ê台仔，頂kuân tshāi包紅布插澤蘭ê矸仔、已經斟水酒ê甌仔，以及abiki（菁仔）。In邊--a徛一枝箠仔，頂面吊halau kap豬頭khok。講著豬頭khok，tsit項m̄-niā是alid ê象徵，koh thang做藥引。前bat提起，像án-ne箠仔枝吊halau、豬頭khok ê設置，真濟人kā稱做「將軍柱」，總是有ê平埔人無認同tsit个漢文化詞彙，尤其是名稱背後ê漢人思維猶原通過名號teh運作，進行霸權意識型態ê洗腦宰制。我mā感覺，應當kā號名權還hōo平埔族，án-ne in ê文化內涵kap主體性tsiah ē-tàng體現，bē koh hông僭（tshiàm）權，hông掩崁或者取代。正名ê重要性拄拄tī
tsia。



Tsia koh
tshāi一个hiàng缸，口仔墘pa̍k一條紅布帶，口--仔用kám-ôo崁--leh，頂面囥一枝直liù-liù ê菅草。Tsit工e晡已經代先開水hiàng（漢字寫做「向」），所致hiàng缸內ê水kap酒thang khat hōo眾人「食平安」。



在tī Siraya傳統，「hiàng」ê意義不止仔複雜，thang用來指稱宇宙間ê神祕動力，包含鬼魂。Hiàng有可能tsiânn做幫贊，m̄-kú mā ē致到危害，所致必須通過宗教儀式來kā操作、控制。開hiàng kā tsit種力量暫時tháu放，thìng候一定ê期間過了，tio̍h-ài「禁hiàng」，做式kā收倒tńg。Siraya人kā hiàng分做濟濟種。開水hiàng以外，koh有開曲hiàng，tī牽曲儀式ê前進行，thang kā alid稟報，mā算是一種祈禱。開天地hiàng通常tī夜祭一個月前舉行，宣告tsit个年度上重大ê節期臨到，ē-sái練習牽曲、集體拍獵，thang備辦心過節。禁天地hiàng大約tī隔tńg年春夏間舉行，此後眾人tio̍h專心做穡，siâng時mā禁止嫁娶、牽曲歌舞，koh有拍獵，thang hōo野獸有hioh喘、繁殖ê時間。Tio̍h等kah秋天拍獵禁令tsiah取消，tsit-tsūn拄好五榖收成，野獸mā長大肥suí，tio̍h時thang掠來獻祭，mā thìng好學練牽曲thang籌備夜祭。自án-ne，禁hiàng kap開hiàng期間大約半年就sio替換一擺，hōo Siraya人ê生活步調有規律ê循環，m̄-niā發揮宗教ê功能，koh參四時、生態ê運行sann和諧呼應，tī環境危機ná危急ê現今，更加顯明Siraya傳統智慧ê先見，有深落ê文化、社會、哲學，甚至精神ti̍k ê意涵tī--teh。



Tsit暝10點半進前，有兩擺朱秀鳳kap尤威仁tse兩位祭司入去公廨內，ná tǹg桌仔ná hàinn。頭一擺tī 6點外。第二擺倚牽曲ê時，秀鳳ná hainn歌ǹg alid求：「跤步踏正，歌聲優美…」，伊本身ê聲就tsiânn suí。唱煞，in兩个the ǹg身軀後面ê壁，頭khiàn-khiàn，昏昏倒倒--落，邊--a隨有人kā in扶--leh。



10點40開曲hiàng。有人tī拜天公ê祭桌kap戲台中間hit-tè khàng地仔ê三jiah，分別囥一kha huî甕仔、一弓kuà弓ê檳榔、一矸米酒、金紙kap一kha鐵桶。



有三陣人倚--過-來，用tsit三jiah做圓心，分別圍一个圓khoo仔，準備beh牽曲。論人額，頭社牽曲ê規模thang講是Siraya部落中上kài大--ê，lóng總三陣，一陣有十幾个到二十个人，包含查某囡仔、查埔囡仔kap成年婦女。各團分別代表中公廨、東公廨kap西公廨，隨个由頭社、竹湖，以及Ka-la̍h-nâ（交力林）參大山腳部落ê人組成。查某--ê穿白衫tha̍h白色kah仔，hâ白色百kíng裙。查埔囡仔穿白衫白長褲。In lóng穿白鞋仔。頭前有講，白色相傳是alid意愛ê色水，象徵清氣、純潔。



Suà接頭社三位祭司輪流來kah tsit三个圓khoo仔內，跪--落-來，雙手huānn
tī地面ê祭mi̍h頂面久久。其中，陳進和提菅草、斟酒。秀鳳倒手gīm菅草，正手kā kuà枝ê abiki kap米酒矸仔攑kuân-kuân。



Suà--落拜天公。陳進和跪蹛一tè khah大tè ê桌仔邊，讀疏（訴）文，報謝豬主家ê名kap住所hōo天公知。有ê主家mā跪tī祭桌頭前，陳進和就tshiàng明「有來」。



盈暗夜祭上kài siânn人目光--ê就是朱秀鳳。頭社三位祭司中間，秀鳳ê聲音表現kap肢體演出上kài戲劇性，伊ê「戲份」ká-ná mā tsiânn做規場夜祭ê焦點，suà hōo伊ê兩位查埔同事khah sîng是teh kā伊輔助。Án-ne突顯女性ê做法kap台灣民間宗教以及基督宗教在來用男性做中心，kā女性隱密ê作風，確實差有夠濟。頭社夜祭tsit種「翻轉」主流宗教性別展演ê安排無tiānn有ha̍h tī Siraya古早母系社會ê傳統，宗教tsiânn做查某人ê主場，儀式由查某祭司主理，參與ê信眾mā是查某人占多數。







（後期繼續）





x
