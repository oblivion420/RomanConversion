台文通訊BONG報: 黏阿媽
王昭華「阿媽，你ê白頭毛走出來--ah！」捷運電車內，雄雄一个查某囡仔細細聲，tī我耳空邊án-ne講。頭略仔uat倒爿過，一个查某囡仔徛倚tī椅仔邊，一手huāⁿ鋼管，一手teh摸in阿媽ê頭鬃。In阿媽，就坐我後壁，kap我kha-tsiah-phiaⁿ對kha-tsiah-phiaⁿ無仝向，後斗khok拄後斗khok kiōng-beh相黏。
「阿媽，你有『頭皮屑』neh！」查某囡仔差不多我kap in阿媽坐--落-來hiah懸，伊對阿媽講話，bē輸mā是對我講--ê。我徛--起-來，想講位讓伊坐，伊無愛就是無愛。Koh再坐--落-來，越頭kap伊相對看，發現伊kap我仝款，倒爿喙phué lóng有一个khî。我ê khî是細漢去hō͘ tshiah-pê-pê ê囡仔伴jiàu破面--ê，伊ê khî ná像印--起-去-ê，阿媽笑講是tī in老母腹肚內，去hō͘電電--著-ê。「你讀幾年--ê？」「三年。」「『頭皮屑』ê台語，叫“頭pho͘”喔...」伊目睭大大蕊kā我看。M̄知有偌久--ah，m̄-bat去感受著tsit款「自然」，gún細漢做囡仔mā享受--過-ê——hit款「黏阿媽」ê自然：黏tī阿媽身軀邊，sńg伊ê頭鬃，發現伊ê白頭毛，發現伊ê頭pho͘，發現tse，發現he，阿媽阿媽叫lóng bē siān，阿媽阿媽是ua̍h-beh ló͘--死。Tsit款ê「自然」愈來愈罕得--ah，都市拄--著ê阿媽，大部份ê情形，lóng是tsiâⁿ拚勢用『台灣ㄍㄡˊ語』teh kap ngia̍uh-tshih-tshah ê孫講bē翻車，有ê khah高級ê家庭，新婦lóng kap孫講英語，阿媽ê角色，koh愈「外」--ah。十八般武藝學透透ê巧囡仔，m̄知kám有時間黏阿媽，kám有機會對阿媽ê白頭毛、阿媽ê頭pho͘好奇？——眼前tsit个三年仔ê查某囡仔，是可愛ê保育類動物。In tī關渡站落車，落車ê放送四種語言，查某囡仔tuè阿媽kha-tshng後行，ná行ná細細聲仔tuè leh唸：『關渡』，干豆，kuân-tu，kuan-tú...規句ê客語、英語，mā tuè leh唸tshit-thô。In落車了後，車過關渡（kan-tāu），淡水河一下闊，suah hō͘我一下仔非常懷念「黏阿媽」ê「黏」。
