台文通訊BONG報: Kàn-kiāu文學史
作者：石牧民（作者是國立臺灣師範大學、靜宜大學台文系兼任助理教授 ）最近〈勸世三姊妹〉tsit齣戲引起文化、文學界眾大家sio諍：文藝作品內底，kám ē-tàng用kā人tshoh-kàn-la̍k-kiāu hit款lah-sap話？Tsit个問題，表面上真簡單；論真，卻是一个文學人在來lóng leh要意ê問題，mā是kap文學史有交tshap ê問題。Lán台語文學占頭坎ê宣言，黃石輝1930年發表ê〈怎樣不提倡鄉土文學？〉bat講：「你是台灣人，……嘴裡所說的亦是台灣的語言，……亦應該去寫台灣的文學了。」在tsit篇台語文學源起頭ê文獻leh看，台灣文學底蒂是兩項：台灣人ê認同kap台灣ê語言。總--是，掠tsit兩項底蒂，beh回答「文藝作品kám ē-tàng寫lah-sap話？」，iáu無夠額。無夠額，因端出tī koh-khah幼路ê質問。喙--裡講台灣話ê人，是啥人？Kám講隨在啥mih人，見若台灣人leh講ê語言，lóng ē-tàng tsiânn做「文學ê」語言？問到tsia來，已經進入文學理念kap潮流ê所在內。有人認為文學是「suí-khuì ê」語言。兩鼎鍊做一鼎，一鼎鍊做一屑屑仔囝。經過tsit个過程，lah-sap話準定ē去hông排除，bē出現tī文學內底。有人掠文學做「高尚」。效果是kā人ê性地、心志giú hōo kuân。Án-ne khah低路ê lah-sap話mā無應該去hōo文學算在內。總--是，mā有人認為文學leh要意--ê，m̄是啥mih suí-khuì kap高尚，應該是「真實」。若beh追求真實，就ài使用真實ê人所講--ê，真實ê語言。硬beh kā lah-sap話篩掉，真實就無tsiâu-tsn̂g。Tsia-ê精差，其實m̄-nā文學理念ê精差；若是頂真到極頭，tsit款精差結局甚至是右派kap左派輸贏ê內戰。若用台灣文學史做例，掛意「suí-khuì」、「高尚」hit爿--ê，khah倚日本時代到落尾ê皇民化文學；若關切「真實」hit爿--ê，就khah倚楊逵、呂赫若tsia-ê有反殖民革命氣質ê文學家。佳哉lán台灣m̄是透過反殖民戰爭來脫離殖民，起造國家。若無，通世界逐所在ê歷史lóng ǹg lán顯明，見若反殖民戰爭khah贏，koh來永遠lóng是頭前講--著ê hit兩爿開始beh sio輸--ah。講到tsia，lán就知，「喙講台灣話」，無影後一步liam-mi就有台語文學。其實無hiah簡單。Tuì「話」到「文學」，代先tio̍h-ài經過頭前所講ê辯論。講khah真，隨在你是追求「suí-khuì」、「高尚」iah是「真實」，見若「文學語言」，lóng tio̍h-ài經過一个「電腦揀塗豆」ê過程；無激khue-hâi，就是文學者bē輸leh燒瓷仔；「話」是粗坯，「文學」是捏造、淋thn̄g了後完成ê作品。論真，「有lah-sap話iah無」無影hiah要緊；論到文學，真正巷仔內ê問題是「按怎用？」「效果按怎？」講著tse，tsiah有影是文藝創作ê mê角。日常講話，tshoh「kàn lín開基祖」，對象可能是去hông kiāu ê hit个人；mā有可能完全無對象，有人to無án-ne起鼓bē-hiáu話。總--是，文藝作品內底就無hiah單純，甚至kài複雜。文藝作品內底，一句「kàn lín開基祖」其實是一个三角形內底ê一个頂點。Iáu兩个頂點，一个是hit句lah-sap話tī作品內底ê對象，一个是讀者、觀眾、聽眾。M̄是講作者leh tshoh讀者，是lán決定tsit句話ê好bái，tio̍h-ài囥tī三角形內底來看。有符合講ê人ê性地--無？有hit號故事講到tsia無kàn-kiāu bē-sái ê感覺--無？Kiāu--出-來，tī故事、人物安排中有字面掠外ê意義--無？Tsia-ê答案，lóng牽涉創作者設定角色，安排情節，鋪排語言ê工夫有熟行iah無。Tsia--ê lóng是文學內底真正問有著mê角ê方式。而且m̄-nā lah-sap話ài án-ne看，逐句lóng tio̍h ài neh！ #文學káng「台」  專欄，本文使用教育部推薦漢字kap臺灣閩南語羅馬字拼音方案。#台文通訊BONG報 328期，2021年7月出刊。歡迎捐款贊助　李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
#台文通訊BONG報 328期，2021年7月出刊。



◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

