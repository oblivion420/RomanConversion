台文通訊BONG報: 阿東kap阿弟ê故事
劉哲宏
        阿東kap阿弟是一對tshi-uah-uah（『吉娃娃』）兄弟，因為in ê阿母無仝，所以in ê外型真無仝，一个長毛、一个短毛。阿東是大兄，有一雙親像烏珍珠ê大蕊目睭，因為細漢ê時tsūn非常活潑，所以身軀真勇壯，m̄-koh後--來因為in小弟─阿弟來--ah，感覺阿母無親像以前惜--伊，所以開始時常失志，時常走去外口，iah是偷食阿弟ê mi̍h件，身軀就án-ne膨大--起-來。

        不管如何，in lóng猶原是兄弟，所以阿東對阿弟bē siuⁿ差，阿弟mā猶原尊敬阿兄。阿弟時常tī阿兄出去ê時tsūn，恬恬坐tī門跤口等待大兄轉--來，tsiok古錐、可愛。
        有一工，阿弟mā是tī門口等待，但是真奇怪，已經天烏hiah-nī久--ah，為啥mi̍h阿兄iáu bē轉--來？
        拄好tsit个時tsūn有一隻káu蟻經過，阿弟就隨問--伊：「請問káu蟻大兄，kám有看著一隻kap我sio-siâng ê狗仔？M̄-koh伊ê毛khah短，目睭mā khah大蕊，伊是我ê大兄。」Káu蟻回答：「當然有--啊！伊逐工e晡lóng ē走來gún兜附近ê菜園，了後ē去後壁ê工場tshit-thô。」阿弟問著所在以後，一步做五步就往hit个工場去--ah。突然間聽著有人tī leh哀ê聲音，就隨行進前去看，發現阿兄去hō͘人 關tī籠仔內底。
       阿弟講：「阿兄，你哪ē去hō͘人關tī leh籠仔內底？」
       阿東：「Lóng是因為我siuⁿ愛食，搶工場內底狗仔ê mi̍h件，hō͘ in主人看--著，suah就kā我關--起-來-ah！實在真後悔喔！Tsiah-nī暗--ah，你m̄就趕緊轉--去，iah無阿母ē煩惱。」
       阿弟頭to無回就走--出-去，阿東恬恬看--伊，繼續頭lê-lê leh哀叫。
       突然間，阿弟喙咬一枝a-lú-mih ê棍仔，伸入去籠仔內，來回去倒tín動，籠仔縫 愈來愈大，m̄-koh因為阿東ê身軀siuⁿ大，猶原無法度出--來，阿弟更加用心，了後阿東總算ē-sái nǹg--出-來-ah。In無ke講話，隨走轉去厝--lìn，tsiok驚去hō͘主人發現。
      到厝ê時tsūn，阿弟ua̍t頭發現阿東又koh無--去-ah！阿弟揣來揣去掠準講阿兄siuⁿ大kho͘，走khah慢；突然間，阿東出現--ah，喙咬一把青菜，囥tī leh阿弟面頭前，講：「真感謝你今仔日kā我救，我實在不應該因為你得著khah濟阿母ê關心，就tiāⁿ kā你留tī厝--lìn，家己走出去sńg，又koh偷食你ê mi̍h件，實在真歹勢。」
      阿弟馬上搖頭應講：「阿兄千萬m̄-thang án-ne講，因為你是gún大兄，m̄-tsiah讓你偷食我ê mi̍h件，我mā甘願逐日tī門跤口等待你轉--來。」

（作者是中山醫學大學台灣語文學系畢業生；字詞經過編輯si-á-geh）
