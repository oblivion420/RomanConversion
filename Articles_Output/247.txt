台文通訊BONG報: 追想四二四事件 kap gún tau（『我們家』） ê 故事 (第 6 pha)
作者：黃晴美

1聲銃聲，phah 出1 個新ê 戰場~法院審判

出國以前雖然tòa tī 受蔣--家極權控制ê 國家，因為是cha-bó͘ gín-á 學生，乖乖tī 學校讀書，pa-pa koh 是「為公盡忠」拚命建設新竹市ê 工程師，我ê 生活lóng 無kap 法院、警察、監獄ê 世界交chhap--過。 Pa-pa hông. 陷害lia̍h去關ê 時，我已經出國--lò͘，雖然有bōe 得講ê 氣憤mā 無親身去經驗--著。四二四hit e-po͘ tiām-tiām 看身邊上親ê 2個人~翁婿kap阿兄~hō͘ 警察車載走以後，我是án-chóaⁿ tńg 去tī Queens區ê 厝，chit-má 已經bōe 記得--lò͘。天.暗以後，我駛車去Queens區附近ê 1座大橋頂chiū 厝--nih hit 支銃tàn 落去河底。我當時ê 想法是：這2 支銃lóng 是無牌--ê，因為是beh 做地下革命運動用--ê，ài 盡量減chió kap 組織ê 關係，chiū 銃tàn 掉會得減chió 1 分這款ê 可能性。

對hông.關tī 監獄內失去自由ê 人來講，若同時koh 完全失去kap 外口世界ê 接觸，是真大ê 痛苦。無管想beh 做siáⁿ-mih tāi-chì lóng tio̍h-ài 靠別人。我是唯一會得做in 2 個人ê kha 手、耳、嘴ê 人物，1時之間，老母、牽手、小妹、同志以外、iáu koh ài 做in ê 代理人、傳話人、保護人…。突然間，1身ài 變做幾nā 個人用，根本都無時間thang 去做軟chiáⁿ、pháiⁿ-sè ê cha-bó͘ 人。

我心內真清楚，文雄、自財2人坐監m̄是因為普通ê 犯罪案。Che 是1個政治行動，1個政治案件，是台灣人反蔣政權、建立獨立台灣ê 過程中ê 1 chat。Tùi 海外台灣人ê 反應kap in hō͘ 我ê 支持會得看出in mā 有sāng 款ê 看法：Che m̄是個人ê 事件，刺蔣案ê 被審判主角是蔣政權，m̄是黃、鄭2 人。

2個gín-á 雖然iáu 細漢，mā 有親近ê 朋友kap 同志tàu 照顧，hō͘ 我無感覺孤單，會得奮鬥--落-去，全心chiū 我會得做ê 部分做hō͘ 好。

自財kap阿兄2 人hông.關tī NewYork市Manhattan南區ê 拘留所，一般人kā i 叫做「大墓」（The Tombs）。去面會ê 手續真複雜，守衛kap 管理員大欉koh 橫，排隊排kah 長ló-ló。Tio̍h lán 講話ê 時koh ài 通過電話線，線ê 另外1頭有人leh 監聽。

第一遍去這款所在，心肝tám-tám。我kā ka-kī 講：

「頭攑hō͘ kôan！阿兄kap自財是為台灣人入監！」

心頭lia̍h 在，守衛kap 管理員soah ká-ná 變khah 細格--去，khah 無hiah 驚--人，頭腦隨變khah 清楚，好好á 控制時間，chiū 需要問--ê、討論--ê、交帶--ê lóng 講完，面會ê 時間也完--lò͘。無時間thang 哭，mā bōe 得講心內話，tio̍h kā 感情暫時鎖tī-leh 心內ê 1 角，kā 目屎ê 門嘴that--起-來。人實在是真可愛ê 動物，做這個決定以後，我kan-taⁿ 會感覺著台灣人支持ê 力量，1-kóa tāi-chì 差不多lóng 會得冷靜去應付。




有2 位真出色ê 律師thang 參詳，當然oan-na是1個重要ê 因素。派hō͘自財ê 律師V. Rabinowitz 是1個真有國際經驗ê 猶太人，了解也同情台灣人ê 追求。阿兄ê 律師N. Scoppetta 是Italy ê 第二代移民。Hit 個時chūn，New York ê 警察界相當烏暗，相當爛。1972~73年N.Y.法院開始tī 警察界大piàⁿ掃，就是派這位律師去負責調查工作。有機會kap 這2位優秀ê 律師接觸，hō͘ 我對美國hit 個社會koh 增加1-kóa 認識。

海外ê 台灣人m̄甘放這2個替in 發出hiah chē 年來kē tī nâ 喉、hoah bōe 得出--來ê 聲音ê 台灣青年hō͘人lia̍h去關tī-leh 監獄內，in 盡各人ê 能力，出錢出力，用20 萬美金t„ 1個月thóng kap 2月半日內、就分別chiū 自財kap 文雄保--出-來。20萬美金tī 70年代初期m̄ 是細條錢，hit 時tī 美國ê 台灣人人數無像chit-má chiah chōe，而且大多數iáu koh 是散赤ê 留學生，會得hiah-nī 緊就kā 自財kap 文雄2人保--出-來，hō͘ 美國人chhoah 1 tiô。

保--出-來以後，自財koh tńg去建築公司上班，阿兄Peter koh tńg 去Cornell 大學繼續讀博士班。Gún 繼續參與台獨運動，同時mā 積極teh kap 律師參詳討論辯護ê 策略：Che 是1個政治事件，tio̍h-ài 防止hō͘ 人有意chiōng i 當作一般ê 銃殺案處理。美國政府並m̄ 是m̄ 知影蔣--家pē-á-kiáⁿ 國民黨政權ê 獨裁kap 無人道，m̄-koh 若tú 著kap 美國自身ê 利益有衝突ê 時，i 就目chiu kheh 1 蕊，耳孔khàm--leh 假m̄知。

審四二四案，蔣政權tùi 頭到尾積極teh 參與：向美國國務院施壓力；供給N.Y. ê檢察官「資料」；chhiàⁿ 1個老美國律師，tùi 開始聽審就tè tī 檢察官邊--a bōe-su 是助手，去坐tī 除了法官、記錄官、檢察官、被告kap 辯護律師以外--ê 不准進入hit 區，經過lán 激烈ê 抗議以後，chiah 停止出現。另外hit 3 個國民黨派--去ê 特務，tùi 頭到尾lóng 坐tī hia 旁聽、做記錄。雖然án-ne，iáu-koh 是有幾位台灣人敢去旁聽，敢去做證。有關心lán ê 美國朋友bat 問講：Lín ê 組織這遍nah 無想著koh kòa siáu 鬼á 殼，利用這個機會去法庭外口訴求，我m̄ 知boeh án-chóaⁿ 回答。

Tú tī 自財kap 文雄保--出-來hit 時，我收著Montessori 教師訓練班ê 錄取通知，koh 是我揀ê 夜間班。我歡喜kah kiōng-boeh 相信真實有神teh 保庇。Beh 做Montessori 老師本來就是我個人性命中ê 1 個理想，這個機會tī 這個時chūn 來，soah 增加1 個意義。將來ê 發展bōe 得按定，我需要khah 緊有1 個職業thang 維持我ka-kī kap 日青、日傑ê 生活。Tùi 一年讀到大學、留學，雖然相當順利，有時á iáu 有提著獎學金thang 減chió pa-pa ma-ma ê 經濟壓力，總--是無親像這個時chūn án-ne 讀kah hiah-nī 積極，hiah-nī有目的，tī hia leh kap 時間相拚。

1971年8--月寫phoe kā pa-pa ma-ma 報告自財kap阿兄行入地下，tī sāng 1段，我kā in 報告1 個好消息：

「……我已經kap 學校講好--lò͘，9 月中boeh 開始試教。2個gín-á lóng 免學費。6 月初考試煞，主持訓練課程ê 主任kā 校長講『Terrific』（註）。因為án-ne ，安排教職ê 時，1點á 問題都無…。」戰贏kap 「時間ê 『巨人』」這個小戰，對我tī 續- -落-去ê 瑞典、英國kap 美國ê 「四二四續戰」中會得khiā 真在.來講，是1 個重要ê 因素。

審訊結束，法官判文雄、自財2 人有罪。Lán 有chiū 蔣--家pē-á-kiáⁿ 政權ê 惡質koh 1 遍thián 開hō͘ 世間人看，m̄-koh 美國tī hit 個時chūn iáu koh chiū 蔣--家國民黨ê 利益看做kap in ka-kī ê 利益kap-óa。法官宣佈文雄、自財2 人ài tī 7 月初6出庭接受判刑。根據美國法律ê 規定，這款罪，2 人ài 坐監ê 年數合--起-來是7年到32年。

Tùi 各角度慎重討論了後，自財kap 文雄決定boeh 行入地下，繼續用無sāng ê 方式、管道去奮鬥。

對我來講，事實上，tī 四二四以前，就已經做好選擇--lò͘。Chit-má 有這款ê 演變，in tī 監獄外比tī 監獄內對台灣會得做koh-khah 大ê 貢獻。

【猶未煞，chiah-koh 繼續】

註：Terrific：非常好！無án-ne nah 會ēng--leh？我是kap 『巨人』teh 相拚！

說明：本文2001.11.15刊佇《台文BONG報》雜誌第62期，台灣人寫真專欄；Hit時ê《台文BONG報》羅馬字採用傳統白話字。



#台文BONG報

#台灣人寫真

#黃晴美

#424

歡迎捐款贊助　#李江却台語文教基金會

（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。

-----------------------------------------------------------------------------------------------









天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：a4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
