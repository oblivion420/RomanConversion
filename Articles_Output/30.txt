台文通訊BONG報: 蘭嶼貓頭鳥（『蘭嶼角鴞』）
2018年12--月（第297期）

▍蘭嶼貓頭鳥（『蘭嶼角鴞』） 

作者：易俊宏 Ia̍h Tsùn-Hông
今仔時令到冬天--lòo，暗暝時間是愈來愈長，天光時間是愈來愈短。講著tī-teh暗時活動ê動物，tsit個月beh kap逐家介紹--ê是「貓頭鳥」。全世界差不多有百外種『貓頭鷹』，但是台語中，有人講「貓頭鳥」，mā有人講「鴟鴞」（tshi-hiau）、「暗光鳥」、「鴣黃（koo-n̂g）」等等。Tsia-ê講法，有lio̍h-á無仝：「鴟鴞」teh講一寡食肉--ê，個性tsiânn tshiah（刺）ê鳥仔，無論是食蛇、食鳥鼠--ê，包括鷹仔，lóng ē-sái叫「鴟鴞」。但是食魚仔ê鷹仔，有另外一个講法是「鸕鶿」（lôo-tsî）。「暗光鳥」是teh講tī暗時活動ê鳥仔，m̄-nā是「貓頭鳥」，koh有『夜鷺』，一種白翎鷥ê親tsiânn，mā是ē-tàng án-ne叫；iah是講一寡人慣勢拚暝工、暗時無愛睏ê人，lóng ē-sái叫in「暗光鳥」。 Kap其他ê鳥仔比較--起-來，「貓頭鳥」ê頭佔規身軀ê比例khah大，加上in耳仔邊ê羽毛，看--起-來kap貓仔面sio-siāng，所以無論華語iah是台語，lóng是用tsit个特色來稱呼。因為in lóng tī-teh暗時活動，耳仔真lāi，叫聲mā tsiânn豐富。全世界除了南極kap北極以外，差不多lóng有貓頭鳥，是分佈tsiânn闊ê鳥仔類；tī台灣tsit十幾種貓頭鳥內底，有目睭是黃色--ê，mā有羽毛偏黃色--ê，講tse號做「鴣黃」ê「貓頭鳥」，可能是『黃嘴角鴞』、『黃魚鴞』、『鵂鶹』等等，iáu未有人為tsia-ê khah幼秀ê分類號台語名。 所有ê「貓頭鳥」lóng是食肉--ê，頷頸tsiânn柔軟，ē-tàng se̍h 270度，ē-tàng看--著ê範圍是tsiânn闊；跤爪是tsiânn有力，hōo in thang拍獵ê武器。除了魚仔、鳥鼠、杜定、水雞、蛇，有一寡種類mā ē食杜蚓仔、蟲thuā。因為無喙齒，貓頭鳥慣勢kā食mi̍h全部吞落腹肚內底，等到消化到差不多ê時tsūn，ē kā無法度吸收ê mi̍h件áu（嘔）--出-來，親像牛、羊仔ê翻草，只是貓頭鳥ē kā mi̍h件phuì--出-來，mā thang講是ē-sái控制ê píng腹。吐--出-來ê mi̍h件，叫「食繭」（si̍t-kíng），tse是lán研究「鴟鴞」tsiânn重要ê證據來源，了解in ê生活習性。 因為貓頭鳥tī-teh全世界ê分佈tsiânn闊，所以無仝ê文化內底lóng有in ê傳說。Tī希臘，in是象徵「智慧」；tī印度，in是象徵「好額」；tī中國，in是象徵「兇歹」；tī日本，in是象徵「福氣」。Tī台灣，Bunun（『布農』）族認為in是看顧紅嬰仔ê神，Thao（『邵』）族認為in是有靈性ê鳥仔，ē帶來福氣，Pangchah（『阿美』）族認為in是看顧樹林ê神明。 Tsit個月beh介紹ê「蘭嶼貓頭鳥」，kan-na tī蘭嶼出現，hia ê原住民是Tao（『達悟』）族。Tao人因為蘭嶼貓頭鳥ê叫聲，叫in「Tu-tu-ú」，認為in是兇鳥，若出現就有歹代誌ē發生。「蘭嶼貓頭鳥」是khah細隻ê貓頭鳥，身軀是塗色、目睭是黃色--ê，叫聲koh是公母無仝款，hōo in ē-tàng tī-teh暗時分辨。In主要是食蟲thuā，特別是iáu未成年大漢ê杜猴kap蜈蚣。蘭嶼貓頭鳥一擺生卵只有兩、三粒，ài khai一個月ê時間來孵卵，koh ài khai一個月ê時間，hōo鳥仔囝大漢到ē-tàng離開siū。 因為tī-teh 1930年代，日本就開始研究--in，hit-tang-tsūn聯合國就因為知影tse鳥仔tsiânn珍貴，寫入去ài保護ê名單內底；到1980年代，台灣政府開始投入研究，現此時應該lán知影上濟款ê貓頭鳥。蘭嶼貓頭鳥ê數量一直tsiok少，千外隻niā-niā。蘭嶼貓頭鳥蹛tī樹空內底，秋冬時tsūn tī-teh樹林內底揣mi̍h件食，但是春夏時tsūn ē到草埔地活動。雖然逐隻平均ē-tàng活十外冬，但是有六成ê鳥仔囝活無到一歲；除了hōo其他動物食--去以外，lán人類ê開發行為是tsiânn大ê問題。Tsit-má tī-teh國際ê動物保護名單內底，蘭嶼貓頭鳥猶原是保護對象，tī-teh台灣ê「文化資產保存法」kap「野生動物保育法」，mā kā in列入保護。Tsiah-nī重要kap珍貴ê鳥仔，ǹg望lán long ē-tàng有智識來了解，m̄-nā法律寫了好看niâ，lán有智識就ē-tàng有行動，做伙hōo蘭嶼ê觀光發展thang kap生態保護bē出現重khi爿ê情形。
