台文通訊BONG報: 等待ê日子


作者：張家榮

有人講「人生就是等待」，tsit个問題不止仔有深度，gún mā m̄ bat kā斟酌想--過。M̄-koh，tī豬年尾到niáu鼠年頭ê tsit段時間，「等待」tsit兩字不時tī我ê頭殼內lin-long-se̍h，致使我有無仝款ê認bat，想beh用文字來分享等待ê心情。

其實簡單來講，「等待就是ǹg望」，mā ē-sái講是lán人ê想願。不而過，人生所有ê等待lóng需要時間ê考驗，無hit號m̄免等就完成ê代誌。精差--ê是時間長短niā-niā。

「規欉好好——無剉」，lán出生來到tsit个世間，序大人用盡khuì力辛辛苦苦，uì囡仔kā lán tshiânn飼到大漢，濟濟時間ê等待，ǹg望囝兒序細有一日成龍成鳳，無惜歲月換來白頭tsang ê代價。大漢了後ê lán--leh？Ē-hiáu想--ê跤踏實地，用時間認真讀冊、做khang-khuè、拍拚趁錢，等待家己心內hit个理想達成。啊若bē-hiáu想--ê--leh？人講，「少年bē-hiáu想，食老就m̄ tsiânn樣」，等待--ê kan-na是後悔niâ！

講gún好--ah，gún就是bē-hiáu想ê一个實例。今仔日ē跋倒tī櫳仔內，就是因為khong-gōng痟貪，貧惰用khuì力去討趁，tiānn想講家己有偌gâu，gia̍t-siâu倚靠邪惡，歹代盡做盡tshàng鬚，叫是án-ne趁錢khah mé，m̄免hē時間kap汗水去等。結果--leh，錯誤ê認知kā lán講：「天下無白食ê中晝頓！」等待--我ê是lò-lò長、關kah ē生蝨母ê刑期，實在有夠見笑！

見笑ê過去跳--過mài講，ke講是ke làu-khuì kap ak-tsak niâ。「天理昭昭」，貧惰等待ê代價不止仔硬táu，18年是我拗蠻所趁ê刑期。Tann，失去自由已經beh 15年--ah，tse十幾年來，gún關tī暗sàm無光、狹狹--à ê鐵籠內，每一工lóng teh等待，等待天光天暗、食飯、睏……一工過一工，ǹg望自由ê日子緊來到，tse是犯人稀微ê生活等待。M̄-koh，gún上tsia̍p等待--ê hām人無仝，tsit个等待對gún來講，是稀罕mā是陪伴，伊叫做《台文通訊BONG報》，是gún櫳仔內上好ê朋友！

天良來講，hit款食飽等死、規工閒sian-sian ê日子，講--起-來是teh浪費性命，hông感覺厭siān。Tshím頭仔teh關hit幾年，gún ê生活有影是不答不七，啥mih代誌lóng懶屍做，老我ê個性、血氣猶在，根本無想beh改變啥mi̍h。M̄-koh，便若暗時目睭皮kheh--落，頭殼內就ē tsông出一个聲音kā我講：時間是寶貴--ê，bē-sái繼續懶屍消沉--落-去，定著ài改變。所致，han-bān ê我好親像一隻gōng龜仝款，沓沓仔學bat字、看冊，khuann-khuann仔tī文字當中趖學，期待家己ē-tàng tī悔罪ê歲月中成長進步。

後--來，gún福氣tsih接著《台文通訊BONG報》雜誌，tī白話字ê台語文中開闊眼界，看見文字ê自由kap心適，hōo gún自底烏白ê日常充滿色彩。上kài值得呵咾拍pho̍k仔--ê是，BONG報m̄-nā tsiânn做gún生活ê陪伴，mā幫贊bē-hiáu想ê我認bat濟濟人生道理，hām濟濟íng過我m̄知ê歷史故事。尤其，台文ê讀寫，無形中改變我真濟錯誤ê觀念，hōo íng過懵懂ê我知影「罪惡不可取」，做人ài跤踏實地，認真拍拚，千萬m̄-thang想空想縫烏白pìnn，「人teh做、天teh看」，gia̍t-siâu到尾--à定著有報應。

不而過，lán話講倒tńg--來，kah意台文是一回事，beh讀kap寫是另外一回事。按怎講--leh，因為gún是一隻tshenn-mê牛，冊讀無濟，kan-na初中ê學歷niā-niā，台文ê mê角對gún來講不止仔深。Tshím頭仔是sa lóng無，ná看ná用臆--ê，學kah不答不七，koh揣無人thang好問。M̄-koh，gún無因為án-ne就來放棄，sa無、霧sà-sà無要緊，櫳仔內別項無，時間上kài濟，gún有上笨ê撇步，就是耐心thìng候每月日一本ê《台文通訊BONG報》，然後tī文字中沓沓仔做筆記、硬背、試寫。雖然tsit款方式費時了工，到tann猶原tsiânn han-bān，m̄-koh gún心內有喜樂、有ǹg望，逐工lóng過了真充實自在，思維mā好親像自由ê鳥仔無束縛。Tse，是gún等待ê日常，khuann-khuann仔趖、沓沓仔學……。

歲月悠悠日出日落，等待ê日子無張無持到尾站，一个用時間換--來ê ǹg望beh實現--ah，一粒燒lō ê心，gîn-hòo-hòo ê目睭，thìng候--ê是自由ê車pang。M̄-koh，hiàng時惡質ê罪業對社會傷害siunn大，致使gún hānn bē過自由ê大門。嚴苛ê假釋親像判官，掌管生死命運，驚gún自由以後死bē pìnn koh做歹，m̄願siunn早放gún tńg--去，tse，gún lóng理解mā有自覺。

確實，做歹ê罪犯hông無好印象，18年ê刑期mā是gún應有ê代價，無啥mih好同情--ê。M̄-koh今仔日tī tsia，gún beh講--ê是，íng過hit个邪惡、tshóng-pōng ê囡仔，已經tī罪--裡死--去--ah，tsit-má活--leh--ê，是一个知錯、悔改、良善、認真ê我，m̄管是m̄是有人beh相信，mā無論ài等待偌久，gún誠心向社會大眾講一聲：「失禮！Gún知影m̄-tio̍h--ah。」別日仔自由——gún定著好好仔做人。

新正年頭，tī tsia除了beh感謝BONG報逐個月寄雜誌hōo gún讀，幫助gún tī文字中改變，看見無仝ê人情世事，同時mā beh感謝濟濟作者ê台文用心，lín lóng是我人生ê老師，多謝--lín，lóo-la̍t！等待ê日子當中，gún ē繼續為台文拍拚。

祝福逐家，鼠年身體健康，生活sūn-sī，平安快樂食百二。




#心內話專欄，本文使用教育部推薦漢字kap臺灣閩南語羅馬字拼音方案。

台文通訊BONG報312期，2020年3月出刊。



--------------------------------------------

歡迎捐款贊助　李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。



◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
