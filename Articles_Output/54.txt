台文通訊BONG報: 失去聲音ê人
陳金花

Ing暗去倒pùn-sò ê時，kap平常時相siâng teh等pùn-sò車來，hit个時間，我看著有真濟人kā準備回收ê mi̍h件，lok tī一跤大跤袋仔內，hit跤白色ê袋仔已經kō kah烏tsia̍uh-tsia̍uh--ah，hông吊tī路邊tshāi交通標誌ê篙仔 。

我kap厝邊阿綸已經真久無看--ê，拄好趁tàn pùn-sò soh有thang見面，pùn-sò車走了後，guán koh leh開講ê時，有一个中年人騎一台破破 ê o͘-tó͘-bái ，雄雄狂狂來到地，用真扭掠ê動作kā囥tī路邊ê回收mi̍h khioh-khioh--leh lok入hit跤白色ê大跤袋仔內。阿綸mā beh kā in兜ê回收mi̍h hō͘ hit个人，我看in二个人比手劃刀m̄知leh講啥？好親像是講玻璃物伊無愛，m-koh ē替阿綸提去tàn；原來伊是一个é-káu仔，聽阿綸講伊無法度食頭路，kan-na靠khioh回收mi̍h飼一个老母過生活。


看著tsit幕，我ê心有兩樣情，一个是感心伊有孝，一个是感概伊可憐；一个失去聲音ê人，tī M 型社會ê趨勢--裡，用上卑微方法度日子，伊無正式ê頭路，伊是社會ê弱勢者，伊繼續恬恬bē出聲。雖然上天hō͘伊「無法度出聲」，kám講tī當今人民是主人ê社會，伊也無代言者？天無助，人無路，tsit个失去聲音ê人，suah是認份koh勤快，khioh每一个人基本ê同情心，hō͘伊得著淡薄仔生路；社會ê人一屑仔用心就有可能救伊ê生活，若是政府ke關心弱勢者，kám是koh-khah應該替tsit个失去聲音ê人tshiâu-tshi̍k--leh？
