台文通訊BONG報: 笑死豐原hit个擔屎--ê（有聲♪）
◎江澄樹





真早以前，lán台灣iáu是農業社會，所用、所食ê mi̍h件，大部份lóng是家己生產--ê，罕得去街仔iah是市仔買東買西，有--ê就是人擔來賣--ê。早前農業時代，種作真少teh用化學肥料，農作物ài用--著ê肥，lóng mā家己製造、生產--ê，像講雞屎肥、豬屎肥kap人家己放--出-來ê大肥，iah是用稻草、糞埽去au做肥。Koh一種，就是蹛tī街仔內ê人，對hia-ê放--出-來ê mi̍h件家己無路用，就ē有一寡作穡人來ín beh愛in ê大肥，雖然ín tse免付錢，m̄-koh過年過節iáu是ài送一个仔禮物，若無，偌ka-ia̍h--leh，明年就hō͘別人ín--去。

有一个賣kê ê生理人，逐工就ē擔伊hit擔kê，tī逐sì-kè ê庄仔頭一个一个去叫賣。若到中晝伊就ē去庄外ê大樹跤，食飯kaⁿ歇晝；一寡若tī伊擔去賣ê時赴無著--ê，lóng知影tī中晝伊歇睏ê時，來tsia kā交關。買kê是有撇步--ê，ài先用指頭仔kā tsam一屑仔來喙--裡tam看有甘、鼻看有芳--無，因為若是規擔án-ne鼻，氣味siuⁿ重，臭臊phi̍h-phā，偌仔bái味--leh。

真拄好，有一工tsit个賣kê--ê歇睏無來賣。Mā hiah拄tshian，有一个蹛豐原ê作穡人，去收大肥轉（tńg）來到半路，腹肚無爽快，就一擔大肥囥踮樹仔跤，想講大肥無人ē偷tsiah tio̍h啊，家己緊去草埔仔內揣所在消tháu。Hiah拄好，tsit个大樹跤，就是hit个賣kê--ê tiāⁿ-tiāⁿ歇晝ê所在，時間也拄好中晝時。He大肥ê色水kap kê是相倚相倚，lóng是烏烏koh帶小可紅huáⁿ紅huáⁿ，氣味mā是臭臊仔臭臊，若無斟酌看、勻勻仔鼻，是分無啥ē出--來。

Hiah拄好，kê ê生理特別ka-ia̍h，賣kê--ê無來賣，逐家suah叫是làng--過買無著，濟濟人就來大樹跤beh kā交關。來beh買kê--ê四四散散，一个一个來，hia-ê人到位一看，無看he賣kê--ê，kan-ta一擔kê囥tī樹仔跤，隨个就kap以往仝款，用指頭仔共tsam一屑仔來喙--裡tam看māi，tam煞ná搖頭ná離開。Tsit个時tsūn，hit个收大肥ê作穡人，放好ná láng褲ná行--出-來，看著hia-ê人，一个一个teh tsam伊hit擔大肥，伊感覺好奇koh好笑，無拍生驚--in，恬恬仔bih tī草埔仔內看。連suà幾若十个lóng來tsuīⁿ大肥，伊ná看ná好笑，koh m̄敢笑出聲，一下失注意，笑siuⁿ大力，suah去tsa̍k著khuì，一口khuì喘bē起--來，自án-ne失救過往--去；M̄-tsiah ē流傳tsit句「笑死豐原hit个擔屎--ê。」
