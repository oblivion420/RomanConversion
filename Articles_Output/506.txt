台文通訊BONG報: Khioh色
呂美親

　　明秀，ia̍h是tio̍h-ài休學--ah。連高中to讀無畢業，伊亞洲已經行透透，有時父母ē做伙，khah濟lóng一个人去。伊講曼谷是金--ê，9號；吉隆坡是銀--ê，27號；河內是紺（khóng）--ê，6號；北京是黃--ê，18號；廣州是phú--ê，3號。休學隔轉（tńg）工，伊隨走去阿里山，kā規大綑ê白布揹去山頂，講beh去採青kap紅。


　　幾個月前，伊nǹg過東京車頭頭前ê銀杏樹街，suà--來uat去上野公園揣一空地，kā規籠ê樹葉khioh好勢，激葉汁出來渚tī布頂。伊講，東京ê黃，是11號。Liam-mi̍h寒--人-ah，伊無紮布，單揹簡單ê行李就飛去札幌（Sappolo），伊講，白，m̄免採，mā無法度採。　　

　　明秀ê老爸講，tsit个囡仔自ē-hiáu爬了後，tō ài khioh色。Tsiah tú學行niâ，就tshîng-tsāi kā外口ê塗挖--轉-來，kā埕--裡四kho͘輪轉ê花草挽了了，用筆beh kā hia-ê色刻--落-來。了後去讀冊，有時ē收集同學ê頭鬃，講beh kā烏ê層次排--出-來。總--是，tiāⁿ-tiāⁿ kā白色ê制服tsō kah花pa-li-niau，轉（tńg）--來不時hō͘老母摃。一遍hō͘老母摃kah昏--去，tī病院蹛一段時間，老母也驚一tiô，箠仔at斷，m̄敢koh夯。

　　除去tsit項趣味小可hō͘人感覺怪奇，明秀是1个活潑開朗ê查某囡仔。國中三冬逐日化粧去上課，伊ê用色一向kap時行倒爿，總--是也配ē出一款屬tī伊特殊ê suí。Koh因為是資優生，喙水mā tsiok好，老師tō無禁止伊ê穿插打扮。

　　明秀過身，是tī伊滿十八歲ê隔轉工。檢采伊知家己ê限期到tang時，檢采伊知家己ē欠色。佳哉hit日病房內裝kah tsiok tshiⁿ-tshioh，五花十色，kā伊ê艱苦kap疼小可掩崁--起-來。「血，若是白--ê就好--ah……」，伊離開進前所激--出-來ê笑容，溶tī透明ê目屎中間。
