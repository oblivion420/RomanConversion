台文通訊BONG報: 愛睏神（有聲♪）
台文通訊BONG報五月號（No.266）


-----------------------------------------------

▍愛睏神

作者：Chiúⁿ
Ji̍t-êng








Siánn-mi̍h
是愛睏神？

老師講：

愛睏神ē hông想beh睏

若án-ne

老師一定是愛睏神

逐擺上老師ê課

我lóng
ē想beh睏



愛睏神上無乖

Tsái
時媽媽叫我起床

我想beh
peh--起-來

伊lóng 叫我

    等--一-下….

    koh等--一-下



愛睏神上愛看我讀冊

逐擺我kā課本提--起-來

伊就隨來陪--我



阿公上愛聽愛睏神講話

E晡時仔

愛睏神lóng
ē來揣阿公

M̄
知kap阿公講啥

Kan-tann
看阿公ê 頭

一直tàm

一直tàm



愛睏神kap阿公仝款

Lóng bē
陪我sńg電腦

Mā bē 愛sńg
tshit-thô-mih仔

Suah無來叫我睏



害我m̄知thang beh睏
