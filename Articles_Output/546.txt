台文通訊BONG報: 草港ê鵝肉擔──Tām-sám會第三攤
林漢森





最近為著一寡俗事leh走tsông，suah khah無時間來招一寡仔「má-tsih」去tām-sám，今仔日tsiâⁿ無簡單ē-tàng招幾个仔「má-tsih」來去iau-sâi--一-下，tse是偌nī仔歡喜ê代誌。Guán幾个「má-tsih」參詳了後，決定tsit擺beh食khah好--一-寡-仔，最後guán揀tsit間徛tī省道１７號道路邊，頂港有名聲、下港有出名ê好食鵝肉擔。


Tsit間鵝肉店ê外表並無hiáⁿ目，伊是一間起有二、三十年久ê二樓透天厝，m̄-koh生理是好kah píng--過。伊kan-ta賣早頓kap中晝頓niā-niā，暗頓無賣。每工透早一開店，內底椅桌就坐kah tīⁿ-tīⁿ-tīⁿ，生理好kah人客為著beh搶好位thang坐，lóng tio̍h-ài提早來排隊；Koh-khah hàm--ê是：人客為著bua̋i等hiah久，lóng tio̍h-ài走去頭家leh tshik麵ê頭前等，家己phâng菜、phâng麵轉（tńg）--來。

Guán為著beh佔好位，一行數名，早早就坐阿吉仔hit台美國進口、闊koh大pān ê CRV高級車，一路tuì彰化市沿彰草路行，駛到盡磅拄著17號道路，倒uat就到位，tsiâⁿ好揣。



一到位，內行ê阿隆趕緊tsông入店頭排隊，準備點菜；我kap阿吉就趕緊tsông入店內揣椅揣桌來坐。雖bóng人客tsiâⁿ濟，m̄-koh頭家hit陣人跤手mā tsiâⁿ liú-lia̍h，guán等無偌久，一項仔一項ê菜就沓沓仔phâng--出-來；目一nih，桌頂已經一桌gió-gió、tshiⁿ-tshioh tshiⁿ-tshioh ê tsheⁿ-tshau排好；有tshiⁿ koh甜ê鵝肉，tsìⁿ kah酥酥ê蝦仔，也有炊kah芳kòng-kòng ê三角仔魚；Iáu-koh叫一盤炒雜菜麵，內底摻幾若項海產，有花枝、蝦仁，koh有幾項仔叫bē出名ê海產；M̄-koh，人講「食魚食肉，mā tio̍h菜kah」，上尾，guán koh點一項青菜－蕹菜來kah，規桌頂排kah洘tsu̍t-tsu̍t，tsiâⁿ tsheⁿ-tshau。

Tsit擺是guán tām-sám會食了上tsheⁿ-tshau--ê，逐家lóng食kah飽tsut-tsut，tsiok歡喜--ê。M̄-koh，人客實在真正濟，guán m̄敢坐siuⁿ久，驚耽誤著頭家ê生理，食差不多半點外鐘久，就趕緊離開。Suà--落-去，guán揣一間老牌老字號ê咖啡廳，伊已經開幾若年--ah，有淡薄仔名聲。坐--落-來了後，有人點『摩卡』，有人點『藍山』，也有人點『卡布奇諾』，無偌久，規間咖啡廳就變kah芳kòng-kòng，逐家lim咖啡配話，過一个輕鬆ê e晡。

Tī tsit个世界景氣tsiah-nī bái ê年代，留蹛台灣本地khai錢上實在，雖bóng khai ê錢無濟，m̄-koh對台灣ê景氣上有幫贊，因為，無論你錢按怎khai，錢lóng iáu留tī台灣內底leh絞，bē走--出-去，hit種經濟循環ê效果是你khai--出-去金額ê幾若倍；無親像一寡仔領十八pha--ê，tiāⁿ-tiāⁿ lóng飛行機坐--leh，就去外國tshit-thô，錢lóng tī外國leh khai，外匯就án-ne一直走--出-去，對台灣ê經濟一點仔幫贊to無，若án-ne-seⁿ，台灣ê經濟kám ē好？

人食kah五十外，身體ê新陳代謝沓沓仔變慢，若做tsi̍t-khùn食siuⁿ濟，代謝bē去，就ē積蹛腹內變做油，bē大kho͘，tsiah奇怪。為著tsit个緣故，guán tsiah招幾个「ē-ha̍h」ê好朋友，無定期來「tām-sám」--一-下。「Tām-sám」ê意思是khah清ê料理kap營養，無真濟油，mā無真濟「cholesterol」。上重要--ê是bē-sái食siuⁿ濟，來增加胃腸ê負擔；胃腸若無負擔，病疼就bē來；人若無病疼，人就清爽；人若清爽，看--起-來就ē青春、就ē健康。Tse是「tām-sám會」上重要ê目標。
