台文通訊BONG報: 飛烏，緊kā魚翼還--我
作者：鍾育紋


古早時代，飛烏hām飛烏虎是大海內底上好上好ê朋友。Hit个時tsūn，飛烏iáu bē-hiáu飛出海面，伊ê名iáu m̄是飛烏，因為伊ê身軀烏mà-mà，koh生做細粒子，看--起-來古錐仔古錐，所以人lóng叫伊細粒烏；飛烏虎hit-tsūn mā m̄是叫做飛烏虎，因為伊生做大大尾，規身軀ê色水光iānn-iānn，所以人lóng叫伊大金金。你若是tī海水內底看著一尾大大尾ê魚邊--a泅一隻細細尾仔ê魚，就知影是大金金hām細粒烏koh鬥陣出來tshit-thô--looh！

有一工，細粒烏kā大金金講伊想beh去參加hit年度海洋ê舞蹈比賽，m̄-koh伊家己胸坎ê魚翼無啥mih特色，想beh kā大烏烏借伊hit對通人呵咾、thián開ê時是又koh長又koh suí ê魚翼，án-ne去參人比tsiah khah有贏面。Haih！Tse就hōo大金金歹決定--looh！Tī胸坎ê魚翼是伊上珍惜ê寶貝，若是平常時伊是bē借--人--ê。M̄-koh kā伊借--ê m̄是別人，是伊上kài好ê má-tsih neh！伊mā真希望細粒烏去比賽ē-i̋ng tio̍h等啊！Tse……ài按怎tsiah好--leh？

Tī大金金煩惱kah規粒頭mooh leh燒ê時，細粒烏去揣tsiok愛kā人tàu-sann-kāng ê海鷗來做保證人，海鷗就án-ne hām細粒烏做伙去拜託大金金。大金金看in兩个tsiah-nī仔有誠意，只好講：「好--lah好--lah！借--你是ē-tàng，m̄-koh你ài khah細膩--leh őo！Mā ài答應tī比賽結束ê時tsūn，就隨kā我ê翼還--tńg-來őo！」大金金講ê條件，細粒烏是一下手to lóng kā答應，所以大金金hām細粒烏就交換in胸坎ê hit對翼。

細粒烏kā大金金ê翼一鬥--起-去，就發見伊泅水ê感覺hām進前完全無仝，伊就歡歡喜喜開始研究新ê舞步，伊發現伊細細ê身軀配hit對長長大大ê翼，泅水ê時一tènn力，規身軀就ē-i̋ng衝出水面，遠遠看，ná tsham像伊ē-hiáu飛hit形neh！Tī舞蹈比賽頂頭，細粒烏就用伊新ê舞步hām技巧，tio̍h著比賽ê頭名--looh！而且因為伊飛出海面ê舞步實在有夠suí，逐家就無beh koh叫伊ê本名，kā伊ê名改做飛烏--looh！

隔tńg工beh暗仔，大金金tī路--裡拄著海鷗，in兩个講著飛烏tio̍h頭名ê代誌，lóng歡喜kah phu̍t-phu̍t跳，講in án-ne kā飛烏tàu-sann-kāng實在真有價值。M̄-koh講--leh講--leh，in兩个suah發見一件代誌，大金金kā海鷗問講：「你今仔日kám有看著飛烏？」海鷗ná so頭殼ná講：「Tse……無neh！我mā揣伊無neh！M̄是講一比煞tio̍h-ài kā你ê翼還--tńg-來？」「Tse……」in兩个就án-ne金金對siòng，lóng m̄敢kā煩惱ê代誌講--出-來。

舞蹈比賽一比煞，hōo逐家呵咾kah心花tsūn-tsūn開ê飛烏一小sut仔lóng無想beh kā翼還hōo大金金，伊規心kan-na想beh kā翼留落來伊身軀頂，就án-ne連厝lóng無tńg--去，隨suan去tsiok遠tsiok遠ê所在bih--起-來，hōo人lóng揣無。

過幾日仔，大金金發見飛烏確實無想beh kā翼還--來，就kā做保證人ê海鷗罵kah臭頭。In兩个就約束講無論飛烏走去天邊海角，lóng ài kā伊胸坎ê hit對翼討--tńg-來。後--來，大金金ê名mā改--ah！因為逐kái看--著，lóng是看著伊tsiok受氣jiok tī飛烏ê後壁，親像beh kā飛烏拆食落腹hit款，所以逐家就kā伊改名叫做飛烏虎--looh！

所以你tsit-má tsiah ē看--著，大海若出現ē飛tī海面頂頭ê飛烏，liam-mi就ē看著tī後面leh jiok ê飛烏虎，你若是聽有魚仔ê語言，就一定ē聽著飛烏虎大聲leh huah講：「Kā我ê翼還--來！Kā我ê翼還--來！」無偌久，天頂mā ē有海鷗飛--來，想beh tī飛烏一飛出海面ê時tsūn，就隨kā伊掠--起-來，叫伊緊kā翼還hōo伊以早ê má-tsih--lah！


（本故事改編自民間故事「鹿角還狗哥」）


Sann-kap讀小說專欄，本文使用教育部推薦漢字kap台羅拼音正式版。
台文通訊BONG報302期，2019年5月出刊。

--------------------------------------------
李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：鍾育紋





古早時代，飛烏hām飛烏虎是大海內底上好上好ê朋友。Hit个時tsūn，飛烏iáu bē-hiáu飛出海面，伊ê名iáu m̄是飛烏，因為伊ê身軀烏mà-mà，koh生做細粒子，看--起-來古錐仔古錐，所以人lóng叫伊細粒烏；飛烏虎hit-tsūn mā m̄是叫做飛烏虎，因為伊生做大大尾，規身軀ê色水光iānn-iānn，所以人lóng叫伊大金金。你若是tī海水內底看著一尾大大尾ê魚邊--a泅一隻細細尾仔ê魚，就知影是大金金hām細粒烏koh鬥陣出來tshit-thô--looh！



有一工，細粒烏kā大金金講伊想beh去參加hit年度海洋ê舞蹈比賽，m̄-koh伊家己胸坎ê魚翼無啥mih特色，想beh kā大烏烏借伊hit對通人呵咾、thián開ê時是又koh長又koh suí ê魚翼，án-ne去參人比tsiah khah有贏面。Haih！Tse就hōo大金金歹決定--looh！Tī胸坎ê魚翼是伊上珍惜ê寶貝，若是平常時伊是bē借--人--ê。M̄-koh kā伊借--ê m̄是別人，是伊上kài好ê má-tsih neh！伊mā真希望細粒烏去比賽ē-i̋ng tio̍h等啊！Tse……ài按怎tsiah好--leh？



Tī大金金煩惱kah規粒頭mooh leh燒ê時，細粒烏去揣tsiok愛kā人tàu-sann-kāng ê海鷗來做保證人，海鷗就án-ne hām細粒烏做伙去拜託大金金。大金金看in兩个tsiah-nī仔有誠意，只好講：「好--lah好--lah！借--你是ē-tàng，m̄-koh你ài khah細膩--leh őo！Mā ài答應tī比賽結束ê時tsūn，就隨kā我ê翼還--tńg-來őo！」大金金講ê條件，細粒烏是一下手to lóng kā答應，所以大金金hām細粒烏就交換in胸坎ê hit對翼。



細粒烏kā大金金ê翼一鬥--起-去，就發見伊泅水ê感覺hām進前完全無仝，伊就歡歡喜喜開始研究新ê舞步，伊發現伊細細ê身軀配hit對長長大大ê翼，泅水ê時一tènn力，規身軀就ē-i̋ng衝出水面，遠遠看，ná tsham像伊ē-hiáu飛hit形neh！Tī舞蹈比賽頂頭，細粒烏就用伊新ê舞步hām技巧，tio̍h著比賽ê頭名--looh！而且因為伊飛出海面ê舞步實在有夠suí，逐家就無beh koh叫伊ê本名，kā伊ê名改做飛烏--looh！



隔tńg工beh暗仔，大金金tī路--裡拄著海鷗，in兩个講著飛烏tio̍h頭名ê代誌，lóng歡喜kah phu̍t-phu̍t跳，講in án-ne kā飛烏tàu-sann-kāng實在真有價值。M̄-koh講--leh講--leh，in兩个suah發見一件代誌，大金金kā海鷗問講：「你今仔日kám有看著飛烏？」海鷗ná so頭殼ná講：「Tse……無neh！我mā揣伊無neh！M̄是講一比煞tio̍h-ài kā你ê翼還--tńg-來？」「Tse……」in兩个就án-ne金金對siòng，lóng m̄敢kā煩惱ê代誌講--出-來。



舞蹈比賽一比煞，hōo逐家呵咾kah心花tsūn-tsūn開ê飛烏一小sut仔lóng無想beh kā翼還hōo大金金，伊規心kan-na想beh kā翼留落來伊身軀頂，就án-ne連厝lóng無tńg--去，隨suan去tsiok遠tsiok遠ê所在bih--起-來，hōo人lóng揣無。



過幾日仔，大金金發見飛烏確實無想beh kā翼還--來，就kā做保證人ê海鷗罵kah臭頭。In兩个就約束講無論飛烏走去天邊海角，lóng ài kā伊胸坎ê hit對翼討--tńg-來。後--來，大金金ê名mā改--ah！因為逐kái看--著，lóng是看著伊tsiok受氣jiok tī飛烏ê後壁，親像beh kā飛烏拆食落腹hit款，所以逐家就kā伊改名叫做飛烏虎--looh！



所以你tsit-má tsiah ē看--著，大海若出現ē飛tī海面頂頭ê飛烏，liam-mi就ē看著tī後面leh jiok ê飛烏虎，你若是聽有魚仔ê語言，就一定ē聽著飛烏虎大聲leh huah講：「Kā我ê翼還--來！Kā我ê翼還--來！」無偌久，天頂mā ē有海鷗飛--來，想beh tī飛烏一飛出海面ê時tsūn，就隨kā伊掠--起-來，叫伊緊kā翼還hōo伊以早ê má-tsih--lah！





（本故事改編自民間故事「鹿角還狗哥」）






Sann-kap讀小說專欄，本文使用教育部推薦漢字kap台羅拼音正式版。

台文通訊BONG報302期，2019年5月出刊。



--------------------------------------------


歡迎捐款贊助　李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。

郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。







◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
