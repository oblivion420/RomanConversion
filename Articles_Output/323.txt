台文通訊BONG報: 筍仔跤ê糖霜丸（一）
李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。

◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：許珮旻



Hit年歇熱，阿兄kap阿姊因為阿母誤解，意外去到幾十公里遠ê和美學駛車。頭剃--落無洗bē-sái，為著路途遙遠，學費代先交leh等，專工tī和美揣厝蹛一段時間。Hit-tang-tsūn ê我m̄知leh創啥，高中時代早早開始暑期輔導，無tiānn-tiānn tī厝。三不五時tńg來聽in講學車ê情形、去拜訪表姊kap伊拄出世半冬ê外甥仔、iáu有稅厝所在阿婆--ā ê代誌。阿姊講，阿婆--ā in兜有一隻『小黑』，牛--ê tńg--去lóng ē kā摸頭。




Hit隻『小黑』臭mi-moo，kōo鍊仔鍊tī門跤口，聽leh講，活動範圍無超過半徑一米——koh kánn-ná四分之一；阿婆--ā ē去菜市仔khioh人無愛ê肥肉iah是tshìnn肉，tńg來hōo伊食。聽in講，『小黑』有特殊ê技術：伊ē-hiáu「拜託拜託」。




聽，lóng是聽講--ê。




Hit日禮拜早起去和美beh kā結訓ê兄姊接--tńg-來，因為人iáu-koh tī駕訓班，guán去阿婆--ā hia替in款行李。He是我頭一kái看著『小黑』。




烏lu-lu phak tī hia，衰尾面衰尾面；經過ê時看著guán就直直來，hah-hah喘討beh摸。行李ná款，ná參阿婆仔a̋i-sat-tsuh。阿婆--ā問guán有ài狗--無？伊hit隻『小黑』飼年外，無愛飼--ah。



阿母一向愛狗，聽著án-ne生，khû落來參小黑sńg。『小黑』兇狂beh mooh阿母，kho̍k-kho̍k beh tsn̄g伊ê面。我是躊躇仔躊躇，電話請示兄姊看in啥意見。姊弟仔mā躊躇仔躊躇，講無愛。『小黑』好親像知影誰tsiah thang做決定，黏阿母黏tiâu-tiâu，尾溜sut bē停跤。「阿爸一定bē同意。」我án-ne講。阿婆--ā koh一擺強調，伊講guán若ài就kā tshuā--tńg-去，mài食掉就好。




落尾是阿母無顧逐家反對，kā『小黑』牽起去車頂，牽拖講：「Lín姊--à想beh飼狗！」M̄是無愛狗，是過去狗仔tī guán兜lóng活bē久，無就是各種無仝ê理由ē離開，阿爸koh對狗仔tsheh kah m̄-móo講。尾--à，m̄甘飼--ah。見若khioh一隻狗，最後lóng kan-na sīn目屎。阿母tsit回雄雄án-ne生，做tsit个決定講--khaih mā神奇。看著狗仔坐車頂，隨个仔隨个lóng tshuah一tiô，suah無啥意見。就m̄知tńg--去阿爸反應啥款。




『小黑』真巧，tī伊坐車ê時，就發現--ah。



伊愛吹冷氣。車頂五个人一隻狗，小黑gâu占位，兩肢前跤khuè tī中ng ê kheh仔，徛tiâu-tiâu，冷氣tuì面衝，非常enjoy，kā舌吐kah長長，tsia看hia看，爽kah無tè講。衰著我，tī後座中ng kā圍--leh，m̄知偌久無hông洗--過ê身軀，狗仔hiàn攪臭味，bē輸gá-suh，正經thāu死人。「Mài kā我tshuah尿就好。」阿母án-ne se̍h-se̍h唸。




Guán tī車頂討論伊ê名，阿母講beh叫『嘟嘟、冬冬』（真無新意），臭豆腐、粗皮iah好（阿媽投粗皮一票）。M̄知誰先講著粗皮變烏皮，烏皮變『黑皮』，阿母huah出喙「叫Happy好！」Happy tī車頂lóng無放尿，一落車到guán門跤口，跤攑kuân-kuân，「tshuah」一phû tsiok大phû，即時做號！逐家呵咾伊巧。阿母講，有才調禁tsiah久！註定來lán兜--ê--lah！





真正是註定來guán兜--ê





Tshím開始，Happy蹛外口。因為身軀iáu thái-ko，hōo guán好好仔lù幾若擺。Happy thái-ko--ê m̄ kan-na臭，臭hiàn好處理，規身軀狗pi tsiah是問題。看伊hōo狗pi苦毒kah bē哀--得，眾人閒閒無代誌kā so ê時，tâi就ná掠。



Hit-tang-tsūn規口灶我上閒，一日到暗就kā洗身軀兼掠tâi。坐tī菜瓜棚仔跤掠tâi做狗奴才ê日子bē記得khai偌久，規个下晡就是掠tâi做趣味。狗pi肥肥，肚仔膨sai-sai，食血食kah飽tuh-tuh。因為siunn濟，Happy koh真愛鼻——有tang-tsūn仔koh愛食，suà手就kā狗pi juê死tī塗跤，juê kah規塗跤全狗pi死體，舞kah bē輸命案現場。阿爸經過講：「Khong--ê--ooh，hōo你掠a̍h ē了？」



上煩惱阿爸無kah意，哪知Happy m̄-nā愛mooh人大腿koh gâu看人目色。對阿爸sai-nai kah m̄-móo講。阿爸tsáinn仔翹翹，指Happy ê鼻頭講：「你若烏白咬拖仔我就kā你載去tàn。」Happy來guán兜八冬外，tuì頭一日起，m̄ bat咬過半隻拖仔鞋。




暑假過無偌久，學校開始上課，歇假tńg--來阿媽ē kā我展Happy真乖，kā洗身軀m̄免鍊鍊仔。伊閒閒就kā拖--來、水tsâng-tsâng--leh，Happy bē烏白走，乖乖仔thìng候阿媽huah「好」，tsiah緊suan。乖bóng乖mā是bē得大意，我iáu是khah kah意參伊做伙坐tī菜瓜棚仔跤。Tī hia伊真gâu表演特技「拜託拜託」，弄kah逐家歡喜ka̍h。（實在因為鍊仔鍊--leh走bē去，拜託beh放--lah。）「免想！身軀無ta免想beh走，koh hōo你sńg kah規身軀塗粉沙，無彩工leh洗。」我kā歹，伊就ka̋吠；吠無效看阿爸tńg--來就換目標kā討摸，ài阿爸kā放，徛--起-來就拜託。阿爸看kah笑hai-hai，倚過來hōo Happy mooh大腿兼搖尾，阿爸lóng ē ná kā so頭ná kap伊講話，「Án-ne--ooh，án-ne--ooh，好--lah，等--leh tsiah tshuā你出--去。」




逐家弄狗mā hōo狗弄，每一个人lóng有參Happy鬥陣ê方式。

  



Happy是guán兜ê心肝仔囝



Happy上愛含媽媽ê手，做骨頭哺做骨頭ngeh，但是khè kah tsiok細膩，好親像驚kā阿母傷--著仝款。一日兩kái，lóng總八冬，逐工lóng tsit形，m̄ bat失覺察--著。逐工逐工，聽著車聲就緊張phi̍h-phi̍h-tshuah，tsia tsông hia tsông，萬不得衝出去迎接--人。尾溜撇--leh撇--leh，用kōo搖--ê，kōo晃--ê，最後kōo sut--ê，sut到規kha-tshng lóng tuè leh tsùn。有tang-tsūn仔koh ē假鎮靜，假仙假tak，看尾溜就bat，從來bē白賊。落尾，koh兼學ē-hiáu開門。你就看伊狗ē助走、加速，kā門sak開一細縫，趁機會就bùn--出-去。Guán厝門真重，四歲囡仔可能就sak bē行。啊Happy為著jiok pùn-sò車，為著迎接阿母tńg來厝，學ē-hiáu開門。



Happy真愛阿姊，阿姊上tiānn-tiānn tī厝，上惜--伊mā上愛kā管，雖bóng huah東huah西，訓練伊ē握手koh ē-hiáu tsn̄g喙舌，但是學校放學tńg--來lóng ē紮雞腿骨hōo做點心，tsia mooh hia mooh，koh ē kā mooh去眠床頂做伙睏；Happy mā真愛阿兄，見擺tńg--來lóng ē khai時間參伊tshit-thô，提一塊布kā弄。人tak牛guán tak狗，hōo伊跳kuân-kuân，參伊搶，比tsiâ khah有力；若無，就騎oo-tóo-bái載伊出去pha-pha走。



一擺，阿媽比平常時慢兩三個月tńg--來。厝--裡親tsiânn五十、一thoo-lá-khuh tng拄好tī仝一工來拜訪。Happy無貼任何人，kha-na bùn阿媽跤縫tsiok久tsiok久。阿媽kā so頭講，「Ē想hiooh？想講tsit个人哪ē tsiah久無看hiooh？好--lah好--lah！」Happy有一隻狗尪仔，lóng愛咬去伊ê巢囥；因為咬kah烏sô-sô koh破空，阿媽就一針一線替伊thīnn，thīnn好koh兼洗。逐家lóng惜伊惜命命。




講--khaih規間厝我上無伊ê緣，因為我一日到暗就beh拖伊去洗身軀。「少爺」若講著出--去走代先，一尾若活龍；若講著洗身軀，hooh，偌無情願--leh！一步一步踏到ná幾十公斤重，兩米路kā我行規分鐘久tsiah sô來我面頭前，頭lê-lê規氣無愛動，直接倒tī塗跤喘，規身軀激到懶屍爛骨，完全m̄激力ài人kā抱，20斤ê體重koh m̄是假。「少爺」tio̍h好好仔款待，身軀tio̍h勻勻仔kā lù，lù完順suà lù喙齒。M̄情願，苦水bóng吞，Happy mā是hōo我洗，等kah我講好，走kánn-ná飛。M̄知是洗了輕鬆爽快，iah是壓力siunn大洗了無爽快，見若一下放狗tio̍h-ài兇狂tsông一tsūn，koh tī草皮仔頂liàn-liàn--leh tsiah ē甘願。




Happy是阿爸阿母ê屘仔囝，雖然bē-hiáu講話（「Kan-na金金看，你講話啊！」阿爸ná kā摸鼻ná án-ne講。）但是bē忤逆，bē參in sio嚷，gâu sai-nai koh得人疼。Tī guán lóng無tī厝ê時tsūn，是Happy陪in度--過，m̄管電火有to̍h無to̍h，Happy永遠坐tī hia迎接--in。

（後期繼續）




#台灣人寫真 專欄，本文使用教育部推薦漢字kap臺灣閩南語羅馬字拼音方案。
台文通訊BONG報304期，2019年7月出刊。



歡迎捐款贊助　#李江却台語文教基金會　（捐款thang抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。


郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。







◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
