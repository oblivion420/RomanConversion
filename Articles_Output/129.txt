台文通訊BONG報: 雙人（上）
#Saⁿ-kap讀小說 專欄，本文使用教育部推薦漢字kap臺灣閩南語羅馬字拼音方案台文通訊BONG報319期，2020年10月出刊。歡迎捐款贊助　#李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
作者：陳亮穎「ミズ！」瑞蘭聽人叫伊ê名，是in翁婿ê聲，翻頭看著佳松--ā uì tsia緊步行。佳松來到某囝面頭前，將家己ê se-bí-looh外套褪--落-來，tha̍h tī-leh瑞蘭ê肩胛頂，隨問：「你哪ē走來tsit爿？Kám知影我揣tsiok久--ê？」瑞蘭聽了，喙翹翹：「Tú-tsiah tī飯廳ê時tsūn，我有kā你講beh來甲板行行--leh，是你kah hit个日本人講kah siunn過痴迷，tsiah ē bē記得我家己一个出--來。」確實有影，佳松想起頭拄仔ê情形：「好--lah，是我hit時無張持，放你一个人去。Iáu-m̄-koh，你mā mài走去我看無ê所在，kám好？」瑞蘭無應啥，kan-na換做笑bún-bún，伊攑頭：「你看，拄仔我tī tsia看天河。Tsit-má暗暝少光火，頂頭ê星lóng tsiok明--ê。」佳松--ā也tuè leh攑目。等一站仔伊tsiah-koh開喙：「Khah早，我一个人坐船來往日本kah台灣ê時tsūn，若無心思提課本出來讀，就tī船邊揣所在倚--leh，ná賞風景，ná恬恬仔想代誌。」「無人攪吵ê時tsūn，你心肝頭leh想啥？」佳松有淡薄仔意外瑞蘭án-ne直接問，莫怪--lah，in兩个sio-bat無深，tsit个某囝iáu-koh m̄知in翁婿ê個性，伊有萬般ê心事是m̄敢表明。松--ê喘一口khuì：「我leh想，出業了後，koh來，beh去tueh服務做醫生？」風吹烏頭毛亂操操，瑞蘭kā pué去耳仔後：「我無了解西醫ê環境。總--是你ài明白家己代先考慮啥。你若感覺佗位ê人khah需要你，就去hit爿；你若想beh ke趁一寡錢hōo厝內補貼，就看是日本iah是台灣、佗位ē-sái hōo你khah好ê待遇--無？」佳松kā手插tī-leh lak袋仔，笑kah真無奈：「是--lah，你知影，阮兜無對外展現--ê hiah-nī仔富裕。」伊倒tńg來問瑞蘭--ā一句真心話：「既然án-ne，你kám bat怨嘆家己嫁hōo我tsit款ê人？」瑞蘭想起tsit幾個月ê種種。In外家楊--家kah佳松ê李--家，lóng是台南廳末廣町在地ê大族。當初為著beh趕緊hōo佳松成家娶某，李--家拜託佳松--ā ê表舅做媒人，去瑞蘭in兜講親tsiânn，tsiah來牽成tsit層ê婚姻。其實，瑞蘭kah佳松--ā beh結婚進前，mā tsiah見三擺面niâ。Tsit-má是in新婚ê第10工，也是in坐tī tsit隻「蓬萊丸」度--過ê第三暝。伊無按算對翁婿講白賊，suah mā leh躊躇beh按怎講出心內話。佳松--ā掠準瑞蘭m̄願回答，只有好話好語勸伊暫時離開：「明仔載船就beh入港--ah，你先tńg去房間款你ê mi̍h件。我tī tsia食薰，小等--leh tsiah-koh tńg去房間。」瑞蘭hōo松--ê e去船房hit爿，伊無講話，將se-bí-looh外套還hōo翁婿了後，隨做伊行。瑞蘭入來2nd class ê房間底。Tsit擺tuè翁婿去日本東京，伊kan-na紮衫仔褲、簿仔紙iáu-koh有一寡紙票，所以，也無啥thang好款--ê，只要等蓬萊丸靠岸，kahマツ同齊踏起去神戶ê土地，就ē用--得--ah。Kahマツ同齊？頭拄仔，瑞蘭原底beh kā佳松--ā講，嫁去李--家做新婦，伊確實m̄情願，iáu-m̄-koh若講beh做李佳松ê某囝，伊suah bē感覺艱苦。只是in本底無戀愛ê基礎，hām到tann lóng是「有翁仔某名、無翁仔某行」，睏仝床suah無仝心，致使beh講心內話ê時，猶原無法度展開心胸。日--時光phiāng-phiāng，iáu-koh thang看著波浪起起落落；啊若到暗時，因為世界leh sio戰ê關係，船頂lóng賰無幾pha火leh to̍h，船外也sì-kè烏趖趖。松--ê目睭看天星，耳仔聽海湧聲，喙脣pûn風，伊想起tú-tsiah tī甲板leh揣ミズ，hit款不安kah驚惶，驚瑞蘭自tsit隻船仔消失，或者是沉落去tsit phiàn海洋底。He是佳松--ā第二擺tuè阿舅去楊--家sueh親事。伊原底tsiok成柴頭尪仔，坐踮hia，啥mih重要ê代誌lóng hōo阿舅kah瑞蘭ê大兄去參詳，雄雄，外口園仔內傳出囡仔人leh tshit-thô ê笑聲，客廳內逐家lóng khi頭看，原來是瑞蘭tng-leh hām三娘ê細漢囝sńg球。「阿蘭--ā，」楊--家ê主人源樹探頭出--來：「tsit-má leh講親事，你kám beh過來聽？」瑞蘭kā竹仔球khioh--起-來，對in大兄搖頭：「M̄免--lah，我相信阿兄你做ê決定。橫直我去hia mā kan-na “聽” niâ。」伊越頭kā小弟講：「耀梅，行！Lán來去khah遠ê所在tshit-thô。」源樹看小妹小弟行遠，伊tńg來客廳hām兩个人客講：「阮tsit个小妹就án-ne--lah，真活水，koh ǹg望lín無棄嫌。」佳松ê阿舅陳旺聽了笑hai-hai：「無要緊--lah，等另日honnh，lín瑞蘭--ā hōo阮阿松做牽手，久長就學ē-hiáu khah恬--ê--lah。」源樹保持有體面ê笑容：「若án-ne佳松你--leh？你對瑞蘭--ā是按怎想--ê？」佳松想著家己進前lóng無啥表示，tsit時應該ài講幾句仔話：「我hiooh，我kan-na ǹg望，以後瑞蘭tuè--我，mā ē-tàng親像tsit-má仝款快樂。」源樹聽tsit句話以後，好親像比進前koh-khah歡喜--looh。源樹kah佳松平平是大囝，lóng有擔家ê責任，iáu-m̄-koh松--ê感覺，源樹hit款大pān ê笑容，是伊無--ê。伊koh想著瑞蘭，kah伊仝款聽喙，萬事lóng ài順從家長安排，m̄知影瑞蘭對tsit項婚姻有啥款ê想法？等到in兩个真正結婚ê頭一暝，瑞蘭入去新娘房，看翁婿kah伊仝款lóng kan-na穿睏衫，隨頭lê-lê m̄知beh看佗。佳松了解某驚歹勢，輕輕仔拍床巾：「來坐。」瑞蘭倚近坐--落-來，佳松--ā看伊無親像tī-leh外家ê時tsūn hit款活潑、自在，就講：「Tī無熟sāi ê所在過暝，總--是無啥慣勢。」「是，tī tsia我iáu未慣勢。」瑞蘭觀察tsit間房間ê佈置：「Khah早，tī台北讀高校ê時tsūn，koh有tuè學校去日本ê時tsūn，也m̄ bat親像tsit-má án-ne。」「你bat去日本？」「是啊，修學旅行。」「Hiooh，我聽講你讀過台北ê女子學校，suah無想著lín有安排去日本。」佳松--ā kā瑞蘭ê手握--leh：「Koh一禮拜我就beh去東京讀書，你kám有想beh tuè我去？」瑞蘭ê面容有淡薄仔成得著糖餅ê囡仔，伊料想bē到翁婿ē án-ne提議：「Kám ē用--得？」「你若甘願，我當然thang tshuā你去。不而過，koh ài問阿爸阿母ê意思。」瑞蘭聽著話尾，一半歡喜一半失望：「若ē-tàng去，m̄知影有偌好，我想beh tńg去修學旅行經過ê所在。」「有一日一定thang去。明仔載我就kā阿爸阿母報告。」佳松講煞，有一點仔sannh心，因為伊看瑞蘭bi-bi仔笑，hit个形就親像tī楊--家ê時tsūn、hit个純情ê查某囡仔。佳松人倚近，雙手伸過in某ê肩胛頭，真溫柔kā瑞蘭--ā攬--leh。瑞蘭雄雄m̄知影beh按怎回應，伊bē討厭tsit个翁婿，mā知影tsit項代誌早慢ē來，iáu-m̄-koh，又koh有一點仔m̄情願。佳松--ā手放hōo冗，伊看著瑞蘭將下喙脣仔咬tiâu-tiâu ê款，隨明白某ê心內感覺礙虐。伊規氣peh起去眠床、揣倚壁hit爿倒--lueh：「今仔日，規工tuè人án-ne鬧熱，我其實tsiok忝--ê。有啥mih代誌，另日tsiah-koh講好--ah。」瑞蘭tìm頭，勻勻仔倒tī另外一爿，giú棉tsioh被起來kah tī身軀頂。伊目睭kheh-kheh，iáu-m̄-koh腦海猶原bē平靜；等一tak久仔koh展目睭kā翁婿偷bî，suah發現佳松--ā兩蕊目睭直直看天篷，iáu未睏落眠。「佳松，」瑞蘭翻身ǹg翁婿：「你kám ē對tsit層ê婚事無滿意？」松--ê khi頭：「哪ē án-ne問？」瑞蘭舞bē清ài uì佗位講起：「日--時hip相ê時tsūn，你lóng無啥leh笑，kánn-ná無講tsiok歡喜ê款。」佳松--ā確實有心事來tak纏，iáu-m̄-koh是為著別个因素，伊一時也無法度交代，只好換別項解sueh：「結婚是大事，啊我tsit个人本底就khah嚴肅，所以做伙hip相ê時，ē khah正經--淡-薄-仔。」伊koh一擺kā瑞蘭仔ê手握--leh：「我若對你無滿意，tú-tsiah哪ē按算beh tshuā你去日本neh？」瑞蘭聞言含笑，伊掠準家己tī翁婿tsit爿揣著新ê ǹg望--ah。Suah m̄知影第二工，佳松ê爸母無答應hōo瑞蘭--ā tuè。（後期繼續）#Saⁿ-kap讀小說 專欄，本文使用教育部推薦漢字kap臺灣閩南語羅馬字拼音方案台文通訊BONG報319期，2020年10月出刊。歡迎捐款贊助　#李江却台語文教基金會　（捐款thang抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你ê定期捐款，逐個月捐助NT$200以上，lán做伙來推動復振台灣語文ê事工，歡迎利用劃撥、電匯、信用卡、郵局『存簿儲金自動轉帳』扣款iah是線頂捐款、現金贊助。◎逐個月贊助本會（台文通訊BONG報發行單位）NT$200（iah是逐冬NT$2,400）以上，做伙支持基金會事工kap雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據ē-tàng做『列舉扣除額』抵稅ê用途。
