台文通訊BONG報: 笑死豐原彼个擔屎--个（有聲♪）
◎江澄樹





真早以前，咱台灣猶是農業社會，所用、所食个 物件，大部份攏是家己生產--个，罕得去街仔抑是市仔買東買西，有--个就是人擔來賣--个。早前農業時代，種作真少硩用化學肥料，農作物愛用--著个肥，攏 嘛家己製造、生產--个，像講雞屎肥、豬屎肥敆人家己放--出-來个大肥，抑是用稻草、糞埽去甌做肥。閣一種，就是蹛佇街仔內个人，對遐-个放--出-來个 物件家己無路用，就會有一寡作穡人來ín 欲愛𪜶 个大肥，雖然ín 這免付錢，毋-閣過年過節猶是愛送一个仔禮物，若無，偌加-ia̍h--leh，明年就hō͘別人ín--去。

有一个賣膎 个生理人，逐工就會擔伊彼擔膎，佇逐世-kè 个庄仔頭一个一个去叫賣。若到中晝伊就會去庄外个大樹跤，食飯加ⁿ歇晝；一寡若佇伊擔去賣个時赴無著--个，攏知影佇中晝伊歇睏个時，來遮 共交關。買膎是有撇步--个，愛先用指頭仔共 tsam一屑仔來喙--裡tam看有甘、鼻看有芳--無，因為若是規擔án-ne鼻，氣味siuⁿ重，臭臊phi̍h-phā，偌仔䆀味--leh。

真拄好，有一工這个賣膎--个歇睏無來賣。嘛 遐拄tshian，有一个蹛豐原个作穡人，去收大肥轉（轉）來到半路，腹肚無爽快，就一擔大肥囥踮樹仔跤，想講大肥無人會偷遮 著啊，家己緊去草埔仔內揣所在消敨。遐拄好，這个大樹跤，就是彼个賣膎--个 tiāⁿ-tiāⁿ歇晝个所在，時間也拄好中晝時。彼大肥个色水敆 膎是相倚相倚，攏是烏烏閣帶小可紅huáⁿ紅huáⁿ，氣味嘛是臭臊仔臭臊，若無斟酌看、勻勻仔鼻，是分無啥會出--來。

遐拄好，膎 个生理特別加-ia̍h，賣膎--个無來賣，逐家煞叫是làng--過買無著，濟濟人就來大樹跤欲 共交關。來欲買膎--个四四散散，一个一个來，遐-个人到位一看，無看彼賣膎--个，干-焦一擔膎囥佇樹仔跤，隨个就敆以往仝款，用指頭仔共tsam一屑仔來喙--裡tam看māi，tam煞那搖頭那離開。這个時陣，彼个收大肥个作穡人，放好那 láng褲那行--出-來，看著遐-个人，一个一个硩 tsam伊彼擔大肥，伊感覺好奇閣好笑，無拍生驚--𪜶，恬恬仔覕 佇草埔仔內看。連紲幾若十个攏來tsuīⁿ大肥，伊那看那好笑，閣 毋敢笑出聲，一下失注意，笑siuⁿ大力，煞去tsa̍k著氣，一口氣喘袂起--來，自án-ne失救過往--去；毋-遮 會流傳這句「笑死豐原彼个擔屎--个。」
