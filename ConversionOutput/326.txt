台文通訊BONG報: 威權無法度消滅 个聲
王貞文
佇文化強權壓迫下面，逐日，世界安靜个逐角落，攏有母語漸漸失去活命，枯焦--去。母語無--去，族群消失--去，地球繼續硩轉踅，看起來無變，總--是，色彩漸漸失落。
威權體制所愛用个語言，是統一个語言，是宰制个語言，通過教育體系，hō͘伊變做強勢，變做求生存一定著 會-hiáu 个語言。威權體制所愛聽个聲，是順民一致回應政令个聲，是虛假个讚美。威權體制用統一个語言，起造浮佇半空中个碉堡，𪜶用膨風个優美言詞所起个門窗，無一扇通向人民徛起个土地。總--是佇威權體制个陰影所遮崁个大phiàn土地頂面，永遠攏有另外个語言，硩傳揚威權體制無容允个故事，將另一款个記憶一代一代傳--去。這款語言，咱將伊稱做「母語」。因為，有濟濟時陣，這是老母傳hō͘查某囝，焦-加傳hō新婦个語言。這是受壓迫个人民出怨氣、講心酸、衝破禁忌个悲情語言，嘛是佇生活中傳講盼望个故事、分享對抗威權个智慧个時，所用个活潑語言。 一齣用南美洲印加民族个語言Quechua 敆殖民者个西班牙話做伙表演个電影《驚惶傷心个母乳》（La Teta Asustada）內面，女主角个老母佇臨終个時陣，用Quechua 个語言，將伊按怎受著獨裁者个軍隊殘害、強暴个經驗，用唸詩个方式唱--出-來。女主角嘛用Quechua語，唱出伊敆老母个約定，伊將老母个身體，帶轉去𪜶 个故鄉。這幕个畫面足簡單，總--是用母語唱--出-來个故事，hō͘人全身軀攏雞母皮夯--起-來，感動到起加-忍-sún。 這齣電影得著柏林影展2009年个金熊獎，演出女主角个女演員Magaly Solier 佇領獎个時，用西班牙語講一兩句話，就開始轉做伊个母語Quechua講話，語氣充滿熱情，然後，伊閣用吟唱詩句个方式，將伊个感受唱--出-來。就是無法度了解伊个意思个人，嘛 會感受著這个語言个音韻敆氣力，感受著伊硩使用這个語言个時，伊个身體敆心靈攏充滿活氣。用母語，伊會-當唱出抗議个詩歌，會-當將家己融佇暴力內个身體，重新揣倒轉--來，tsiâⁿ做整體。母語是詩个語言。女性用詩个想像，用母語个韻律，互相吟唱受傷个土地个記憶，hō͘活命倒轉來hō͘威權硩著傷个土地。對受傷个母體流出个母語之乳，好親像是將傷心个記憶敆悲情灌入下一輩女性个體內。總--是，當伊發酵（huat-kàⁿ），化做詩，化做歌，伊會將苦痛化做養份，灌沃盼望个種子。 母語是無力者个氣力。1947，二二八事件掃過台灣，掃過佇時代个風暴中，硩追揣尊嚴敆自由个人。爸、囝、兄弟受刣个記憶，經由存留性命个女性，佇角落硩傳講。「有一日，咱一定會 閣出頭天。」一位二二八个母親，吞落所有个心酸苦汁，一擺閣一擺講hō͘伊个囝兒來聽。老母將盼望之聲歕入囡仔个心，án-拈，無欲屈服个聲，佇威權所控制个陰暗空間湠--開，進入無力者心內，tsiâⁿ做𪜶 个氣力。這是威權無法度消滅--个。母語是詩个語言。母語是無力者个氣力。母語是女性个聲。是威權無法度奪--去个記憶，無法度消滅--个，充滿尊嚴敆氣力个聲音。 
（文章有一部份內容捌 佇台南《首都詩報》發表）
