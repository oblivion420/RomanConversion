台文通訊BONG報: 攬絚-絚
#台灣人寫真 專欄，本文使用教育部推薦漢字敆臺灣閩南語羅馬字拼音方案。台文通訊BONG報321期，2020年12月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

作者：張寶明「白翎鷥阿爸娶 𪜶某仔囝，來淡水紅樹林討食，頭改出來學討食个阿妹仔，看著紅樹林个 媠是好玄甲逐項問了了。」※　※　※「阿母，阿妹仔伊是leh問啥？」倒佇眠床聽故事睏个阿菁，驚問題予阿妹仔問--去緊插喙問。※　※　※「阿爸，身軀烏鉎烏鉎，目睭吐目luî吐目luî 佇爛塗leh跳--个是啥？」「彼是愛展舞功个 hue-thiâu！」「啊身軀圓圓那 殕-khóng色珠仔，行路是直行--个是啥？」「彼是為著顧三頓，佇門跤口leh無閒tshih-tshih 个海和尚！」「閣有一肢白siak-siak 个手親像莢仔--个是啥？」「彼是靠勢有大肢手，生做橫霸面个白扇仔，你看伊枵 甲喙停袂離，咱 莫惹--伊。」※　※　※「啊彼阿妹仔閣 會問啥？你緊講。」那聽，目睭那 褫大蕊个阿菁，根本都比阿妹仔較好玄，哪有想欲睏。「阿菁，乖！故事聽了著-愛睏--去ōo！」阿母koo-成講，伊正手扶佇 彼粒順月--啊 个大腹肚，倒手順阿菁个長頭鬃捋--leh 捋，忝罔忝，嘛 著展出溫柔閣親切个笑容。※　※　※「阿爸，咱歇个 這款樹仔較有生這一枝一枝那筆个果子--leh？」「這是咱淡水紅樹林个主角——水筆仔，一枝一枝--个是伊个紅嬰仔，若出世落塗就會釘根生湠做一欉樹仔。」※　※　※「水筆仔个紅嬰仔thài無成小弟，佇阿母个腹肚內底，煞生佇樹ue？」聽著紅嬰仔出世，精光个阿菁隨問。「水筆仔huān水筆仔，人huān人，無仝種--个生囡仔个方式就無仝。我……」阿母喙欲講啥煞無講--出-來，接leh講故事。※　※　※「阿爸，我腹肚枵--啊，想欲食物件？」「會記得咱 袂-sái食有橂殼--个，賰--个 攏食--得，魚仔、蟲thuā特別好食。」「欲食著魚仔，著-愛有緊敆慢个假動作，像恁阿爸，你看！」「阿妹仔，你來學看māi--leh！」※　※　※雄雄阿母倒倚來眠床邊，共阿菁攬絚-絚，大力共唚喙phué，giú伊个手去摸家己个腹肚，講：「我硩-欲生小弟--啊，你有歡喜--無？摸看小弟有乖--無？」「你欲做阿姊--啊，著 較 捌代誌--leh！像阿妹仔學食魚仔，你著學敆小弟鬥陣。」阿菁知影阿母欲 予伊了解，小弟出世了後，對小弟敆伊个疼痛，定著是「手底是肉，手盤也是肉。」這時，伊干-焦 ǹg望阿母，後日仔tshiâng-在 共攬絚-絚，大力唚喙phué。隨應講：「我知影，阿母，你放心！」#台灣人寫真 專欄，本文使用教育部推薦漢字敆臺灣閩南語羅馬字拼音方案。台文通訊BONG報321期，2020年12月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
