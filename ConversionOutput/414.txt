台文通訊BONG報: 咱的母語咱的話 ﹣一个高中生對母語保存个看法
蔡承甫

「母語」，簡單來講就是──母親个話，咱台灣這个美麗閣多元个美麗島，有足濟多元个語言，親像是台語，嘛有人講是Hō-ló話、閩南語，有客話，客人講號做「ha̍k-fa」，閣有一種真少人leh講个「閩北話」，也就是福州話，離咱足遠个馬祖人就是使用這 種話，猶-閣有咱台灣十四族原住民个族語，甚至有一寡仔已經完全漢化揣無影跡失傳个平埔語，親像Taokas、Pazeh、Papora. . .遮--个 攏是咱台灣人个母語，是台灣這个母親所講个話，上介 hō͘人感慨--个是，咱台灣是全世界「南島語族」个發祥地，毋-閣 這-媽咱有足濟原住民族語，giōng-欲失傳--啊！
是按怎這-媽有遮-nī濟人buē-hiáu講家己母親个話--leh？咱台灣下一代普遍buē-hiáu使用家己个母語，學校敢 毋是有「母語課」--啊？我想這是現在咱台灣人上需要思考个重要議題。


咱攏知影，現在國校仔个課程中有「台灣母語教學」，毋-閣咱台灣个囡仔兄、囡仔姐閣有偌濟人會-hiáu自然使用母語--leh？學校有硩教啊！哪會 buē-hiáu講？這 就是問題个所在，是毋是咱个母語教育出啥mih問題。


以我家己个經驗來講起，國校仔雖然有台語課，毋-閣事實上有真濟老師莫講羅馬字，有个連講台語都有真大个問題，因為buē-hiáu使用羅馬字，毋敢烏白教，所以上台語課个時陣 攏是放CD hō͘ gún聽，娶 gún做伙唸文章、語詞，逐禮拜个 這節課真緊就過--去-啊！若是拄著考試，這節課自然就會 hō͘老師提來考華語ia̍h是數學，是按怎會 án-ne，因為逐家攏認為母語無重要，是按怎無重要，因為伊免考試，佇 這个以升學為主个社會，只要是無考試个科目，通常攏是hō͘人當做無重要--个，毋-閣請逐家斟酌想看māi--leh，母語敢真正無重要？


咱台灣佇母語教育這點，我感覺非常个不足，這 buē-當怪學校老師，我捌 聽足濟老師硩 講：「毋是毋教，毋-閣其他課程遐-nī濟，攏教buē完！若有時間，親像羅馬字，gún雖然有去研習，毋-閣 彼短短个幾點鐘，gún 嘛學buē起--來，莫講學生囡仔。」我身軀邊有足濟同窗看著我台語講會輾轉，攏感覺足神奇，我暗暗硩想：「這 敢 毋是咱个話？」我有一个朋友，𪜶老爸是泰雅族--个，𪜶老母是阿美族--个，所以伊會-當講是一个百分之百个原住民，毋-閣伊完全buē-hiáu講伊个族語，可見毋-若是台語閣有足濟个台灣母語，出現下一代袂-hiáu 使用个問題。


國中了後，學校个課程內底就無母語課--啊！高中閣-較 毋免講，這就親像一粒種子，共伊種落塗跤，共伊沃水、沃肥，沓沓仔，伊變做一欉樹仔栽，一欉樹仔栽，應該會有真好个未來，會變甲 足大欉--个，毋-閣咱無繼續共伊沃水、沃肥，一欉樹仔栽就慢慢仔揻--去，lian--去，上尾--仔死--去-啊，這个過程就像咱台灣个母語教育，頭起先做了袂-䆀，毋-閣因為無延續，到尾也是buē結果。

保存母語毋是靠啥mih人就會成功，母語保存敆傳承，是愛 對細漢開始做起，政府機關嘛 愛有適當个措施，鼓勵母語个保存，古早人講『寧賣祖公田，不忘祖宗言』，毋管啥mih族群攏應當愛保存家己个母語，這是對家己這个族群个認同，對家己祖先感念，án-ne 遮 會得著別个族群个尊重，hō͘咱台灣變做一个文化、語言多元个國家。有个人感覺家己講台語足 ló͘--个，甚至捌聽人講因為佇學校講台語煞 hō͘人笑「無水準」，食果子拜樹頭，啉泉水思源頭，割稻仔拜田頭，食五榖敬鋤頭，咱人buē-sái忘本，雖然華語、英文是現代社會主流个語言，毋-閣咱一定愛 會記--è ，咱是台灣人，咱一定愛 會-hiáu講咱个話，毋管你綴風流浪到佗位，你猶原是台灣這个母親生湠个「台灣囝」。我讀个學校是一个以升學為主、功利主義个學校，完全無母語教育，有一擺，我欲演講比賽問gún老師：「學校有啥mih台語个資料--無？」Gún老師講：「有--ā！市政府攏有分！攏囤佇-leh倉庫，你若欲愛，我遮參你去提。」拍開倉庫个門，細細暗暗，亂七八糟，有足濟台語、客語、原住民族語个教材，擲 甲規世-kè，逐本都烏烏臭臭囥到生菇láng-殕，我看了後，有真濟感想，我認為這 毋 干-焦是這幾本冊hō͘人亂phiaⁿ，這是咱無尊重家己个文化、語言，就參像「皇民化」時代，咱明明就是台灣人，煞強強hō͘人講是日本人彼種意思。若是這个族群个語言滅亡，án-ne 這个族群真緊就欲結束--啊。所以咱遮 愛拍拚保存敆傳承咱个母語。保存敆傳承咱个母語毋是siáng 个代誌，是每一个台灣人共同个責任，尤其是咱新一代个台灣青年，更加愛肯定、認同家己个母語，我tiāⁿ-tiāⁿ 攏感覺會-hiáu講家己个母語，是一件足驕傲个代誌，政府嘛 愛出面保護已經giōng-欲失傳个台灣母語，這比任何代誌攏 閣-較要緊，台灣這塊美麗个土地有真濟彩色个話，好好仔保存，咱个囝孫遮 會-當欣賞著祖先个智慧敆台灣母語个 媠。


台灣聲音真豐富



各種語言逐項有


母語保存毋-通輸

攏是咱个真功夫



母語保存上重要

毋-通失傳愛 giú 牢

大人囡仔攏 會-hiáu

傳承語言真正𠢕


（作者是新北市辭修高中三年个學生）


這篇是佇今年世界母語日藝文節表演个講稿
