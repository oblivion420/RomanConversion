台文通訊BONG報: 感謝佛祖
王淑珍有兩个乞食，逐工攏同齊經過一个富戶人𪜶兜。富戶人兜个主人家，逐工攏 會 擲一寡仔銀角仔hō͘--𪜶，比較較高強大漢彼个乞食提著銀角仔攏 會歡頭喜面，大聲對主人家唱講：「多謝頭家喔！你真正是仁心有慈悲，做好代。你一定會長歲壽，食到老老老，身體健康、無病疼、無災厄！」另外彼个生做瘦瘦、細漢細漢个乞食，逐遍提著銀角仔，攏頭lê-lê、細細聲仔講：「感謝佛祖恩典。」

這个富戶人逐工攏 會 擲銀角仔hō͘--𪜶，逐工攏聽著兩種無仝感謝个聲音，一个大聲感謝--伊，另外一个細細聲仔感謝佛祖。

富戶人頭起先無感覺有啥mih無妥當，尾仔心內沓沓仔開始感覺有淡薄仔無爽快，彼種無爽快个感覺一直累積、累積，累積到有一工，心肝內真懊惱： 「彼就真奇怪囉！是我hō͘伊錢，伊攏無感謝--我，煞去感謝佛祖，我看我著-愛 hō͘伊一點仔教示，hō͘伊知影應該感謝个人是我。」

富戶人心內án-ne拍算，就行去pháng店，請做pháng師傅共伊烘兩條一模一樣、平大條个俗pháng。富戶人將其中一條偷偷仔挖一空，tsiⁿ一寡值錢个珠寶入--去，閣 共封hō͘好勢。這兩條俗pháng外表看--起-來仝款仝款，無啥mih精差。彼兩个乞食來个時，富戶人共 彼條普通个俗pháng分hō͘ 彼个瘦瘦、細漢細漢、干-焦 會-hiáu感謝佛祖个乞食。共 彼條tsiⁿ珠寶个俗pháng，分hō͘ 彼个高強大漢、逐工感謝伊个乞食。

富戶人心內án-ne想：「這遍我絕對欲你知影，感謝我敆感謝佛祖到底有啥mih差別！」

大漢乞食一提著彼條好料个俗pháng，感覺有淡薄仔沉重，心內暗暗仔想講：「這條俗pháng一定是麵粉無發，凡勢袂好食。」伊一向真愛佔人便宜，隨共細漢乞食講：「我這條俗pháng 敆你換，好--無？」
大漢乞食無講理由，細漢乞食也無問，伊个想法真單純：「這無定著是佛祖个安排！」就隨敆大漢乞食相交換。
第二工開始，彼个細漢乞食就毋免閣出去共人分--啊，伊心內非常感謝佛祖！

富戶人看著大漢乞食又閣來共伊分，心內感覺真奇怪，就開喙共問：「你彼條俗pháng 敢 攏食完啦？」

大漢乞食應講：「食了--啊！」

「若án-ne，hin內面个珠寶--leh？」富戶人繼續共問。「珠寶？」聽主人家án-ne 共問，乞食遮知影彼條俗pháng提著重重，是頭家好意，包值錢个珠寶佇內底欲 hō͘--伊。這聲反悔已經袂赴啦，大漢乞食那頓心肝那講：「我掠準彼條俗pháng是麵粉無發，袂好食，敆另外彼个相交換。」富戶人這時遮覺悟，感謝佛祖敆感謝--伊到底有啥mih差別。
感謝--伊干-焦是私心想貪，想欲分較濟。感謝佛祖是自在感恩、無貪念，自然有伊个福報啦！
