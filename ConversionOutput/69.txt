台文通訊BONG報: 台北城市發展初探



作者：Âng Hiok-siông





台灣歷史sueh不盡，毋-閣 咱 攏 捌無夠。做一个台北人，來聽台北城个建築敆歷史，永遠是有真大个趣味。

欲講北部个發展，首先愛 對荷蘭、西班牙敆鄭成功个時期來了解。彼-陣是全世界个航海時期，地理个大發現。嘛自彼-陣開始，有台灣北部个第一張地圖，通 予 咱了解過去个地名、無仝族群所蹛个範圍。現在个基隆市長，揣專家欲做考古，毋-閣想欲揣著過去个城堡、砲台，目前已經是成有困難，干-焦 會-sái知影差不多个所在。

閣來是《裨海紀遊》，福州人郁永河為著揣火藥个原料來台灣，對台南上岸，分兩批上北揣磺礦，沿路有真濟記載台灣个風土人情。嘛因為伊个記錄，咱 會-當知影彼當時台灣北部自桃園以北，有南崁社、八里坌社、淡水社、甘答門（關渡，一个水關个地理，有兩塊大石頭）、麻少翁社等等，閣記錄著古早个淡水河hām台北因為康熙時代大地動，規个土地攏 sìm--落，海水倒淹--過，過甘答門入--來，共台北地區淹做大湖（到日本時代个地圖，就發現台北个大湖無--去--啊，出現真濟新个土地）。

原本，台北地區漢人是無法度入--來--个，因為傳染病嚴重，若入--來，無偌久就會破病過身。毋-閣經過康熙時代个大湖，大批个漢人會-sái坐船入--來，遮沓沓仔改觀。雖然頭先毋是遐-nī順利，毋-閣漢人个人口也慢慢增加。

早期漢人坐船，是對甘答門入--來就放帆，順海流，到第一關武朥灣，閣 對水返腳（「水轉跤」（Tsuí-轉-跤），這-媽 个汐止）流--出-去。武朥灣落尾就變成第一个漢人開始佇北部開墾个所在，就是今仔日个新莊（漢人个一个新个庄頭）。

欲看新莊个發展，咱就對廟開始，看伊是啥mih時起--个，通知影伊敆 這條街有啥mih關係，這條街是冬時開始做生理、有人佇 遐生活。

譬如米市街，1686年新莊起第一間廟「慈佑宮」。到1757年，第三間叫做「大眾廟」，代表猶-閣有死足濟人。雖然漢人个醫藥比原住民較好，嘛是猶未完全適應當地个傳染病，毋-閣到尾--仔 毋-若傳染病个問題，閣有族群間个衝突。

看廟是啥mih族群起--个、起廟个原因，嘛 閣 會-sái看著足濟歷史个發展。譬如1760年來自福建汀州个客人胡焯猷起「武聖廟」，閣起「明志書院」，除了代表客人重視教育，也是伊知影當時有一寡社會衝突，愛用教育、智識來化解。佇族群械鬥了後，一寡地方官員感覺嘛是愛講究教育，就有曹汝霖起个「文昌祠」，透過伊个一个細个學堂，希望予逐家佇 遮上課讀一寡文學，較 莫去車拚。

「台北城市發展初探」是台灣蠻野心足生態協會个蠻野講堂「台語棲地復育系列座談」2019年个最後一場，華梵大學建築系助理教授葉乃齊先生用台北城形成个角度，紹介台灣个城市歷史，來對整個台灣做一个大概个了解。這爿干-焦記錄部份內容，歡迎逐家上協會FB收看完整、精彩个演講。

編按：本文是12/20棲地復育台語講座－「台北城市發展初探」講座摘要記錄，講者葉乃齊是華梵大學建築系 个助理教授。台灣蠻野心足生態協會舉辦个「蠻野講堂」對 2019年3月份起敆李江却台語文教基金會合辦規劃十場有關生態環境議題个台語講座，歡迎逐家佇逐個月第三禮拜五暗時七點到九點，同齊來「呷米共食廚房」（台北市中正區衡陽路9號3樓）擴展家己个台語棲地（tshe-tē）！詳細資料會-當看「台灣蠻野心足生態協會」FB專頁。



#棲地復育台語講座專欄，本文使用教育部推薦漢字敆臺灣閩南語羅馬字拼音方案。

台文通訊BONG報311期，2020年2月出刊。



--------------------------------------------

歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
