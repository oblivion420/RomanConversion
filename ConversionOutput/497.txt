台文通訊BONG報: 等待个日子


作者：張家榮

有人講「人生就是等待」，這个問題不止仔有深度，gún 嘛 毋 捌 共斟酌想--過。毋-閣，佇豬年尾到niáu鼠年頭个 這段時間，「等待」這兩字不時佇我个頭殼內lin-long-踅，致使我有無仝款个認捌，想欲用文字來分享等待个心情。

其實簡單來講，「等待就是ǹg望」，嘛 會-sái講是咱人个想願。不而過，人生所有个等待攏需要時間个考驗，無彼號毋免等就完成个代誌。精差--个是時間長短爾-爾。

「規欉好好——無剉」，咱出生來到這个世間，序大人用盡氣力辛辛苦苦，對囡仔共 咱 tshiânn飼到大漢，濟濟時間个等待，ǹg望囝兒序細有一日成龍成鳳，無惜歲月換來白頭tsang 个代價。大漢了後个 咱--leh？會-hiáu想--个跤踏實地，用時間認真讀冊、做空-khuè、拍拚趁錢，等待家己心內彼个理想達成。啊若袂-hiáu想--个--leh？人講，「少年袂-hiáu想，食老就毋 成樣」，等待--个 干-焦是後悔niâ！

講gún好--啊，gún就是袂-hiáu想个一个實例。今仔日會跋倒佇櫳仔內，就是因為悾-戇痟貪，貧惰用氣力去討趁，tiānn想講家己有偌𠢕，gia̍t-siâu倚靠邪惡，歹代盡做盡tshàng鬚，叫是án-ne趁錢較 mé，毋免下時間敆汗水去等。結果--leh，錯誤个認知共 咱講：「天下無白食个中晝頓！」等待--我个是lò-lò長、關甲 會生蝨母个刑期，實在有夠見笑！

見笑个過去跳--過莫講，加講是加 落-氣 敆 沃-tsak niâ。「天理昭昭」，貧惰等待个代價不止仔硬táu，18年是我拗蠻所趁个刑期。今，失去自由已經欲 15年--啊，這十幾年來，gún關佇暗sàm無光、狹狹--仔 个鐵籠內，每一工攏 硩等待，等待天光天暗、食飯、睏……一工過一工，ǹg望自由个日子緊來到，這是犯人稀微个生活等待。毋-閣，gún上捷等待--个 hām人無仝，這个等待對gún來講，是稀罕嘛是陪伴，伊叫做《台文通訊BONG報》，是gún櫳仔內上好个朋友！

天良來講，彼款食飽等死、規工閒鉎-鉎 个日子，講--起-來是硩浪費性命，hông感覺厭𤺪。Tshím頭仔硩關彼幾年，gún 个生活有影是不答不七，啥mih代誌攏懶屍做，老我个個性、血氣猶在，根本無想欲改變啥物。毋-閣，便若暗時目睭皮kheh--落，頭殼內就會 tsông出一个聲音共我講：時間是寶貴--个，袂-sái繼續懶屍消沉--落-去，定著愛改變。所致，han-bān 个我好親像一隻戇龜仝款，沓沓仔學捌字、看冊，khuann-khuann仔佇文字當中趖學，期待家己會-當 佇悔罪个歲月中成長進步。

後--來，gún福氣tsih接著《台文通訊BONG報》雜誌，佇白話字个台語文中開闊眼界，看見文字个自由敆心適，予 gún自底烏白个日常充滿色彩。上介值得呵咾拍pho̍k仔--个是，BONG報毋-若 成做gún生活个陪伴，嘛幫贊袂-hiáu想个我認捌濟濟人生道理，hām濟濟往過我毋知个歷史故事。尤其，台文个讀寫，無形中改變我真濟錯誤个觀念，予 往過懵懂个我知影「罪惡不可取」，做人愛跤踏實地，認真拍拚，千萬毋-通想空想縫烏白變，「人硩做、天硩看」，gia̍t-siâu到尾--仔定著有報應。

不而過，咱話講倒轉--來，甲意台文是一回事，欲讀敆寫是另外一回事。按怎講--leh，因為gún是一隻青-暝牛，冊讀無濟，干-焦初中个學歷爾-爾，台文个 暝角對gún來講不止仔深。Tshím頭仔是捎 攏無，那看那用臆--个，學甲不答不七，閣揣無人通好問。毋-閣，gún無因為án-ne就來放棄，捎無、霧sà-sà無要緊，櫳仔內別項無，時間上介濟，gún有上笨个撇步，就是耐心thìng候每月日一本个《台文通訊BONG報》，然後佇文字中沓沓仔做筆記、硬背、試寫。雖然這款方式費時了工，到今猶原成 han-bān，毋-閣 gún心內有喜樂、有ǹg望，逐工攏過了真充實自在，思維嘛好親像自由个鳥仔無束縛。這，是gún等待个日常，khuann-khuann仔趖、沓沓仔學……。

歲月悠悠日出日落，等待个日子無張無持到尾站，一个用時間換--來个 ǹg望欲實現--啊，一粒燒lō 个心，gîn-hòo-hòo 个目睭，thìng候--个是自由个車枋。毋-閣，hiàng時惡質个罪業對社會傷害傷大，致使gún hānn 袂過自由个大門。嚴苛个假釋親像判官，掌管生死命運，驚gún自由以後死袂 變 閣做歹，毋願傷早放gún 轉--去，這，gún 攏理解嘛有自覺。

確實，做歹个罪犯hông無好印象，18年个刑期嘛是gún應有个代價，無啥mih好同情--个。毋-閣今仔日佇 遮，gún 欲講--个是，往過彼个邪惡、tshóng-磅 个囡仔，已經佇罪--裡死--去--啊，這-媽活--leh--个，是一个知錯、悔改、良善、認真个我，毋管是毋是有人欲相信，嘛無論愛等待偌久，gún誠心向社會大眾講一聲：「失禮！Gún知影毋-著--啊。」別日仔自由——gún定著好好仔做人。

新正年頭，佇 遮除了欲感謝BONG報逐個月寄雜誌予 gún讀，幫助gún 佇文字中改變，看見無仝个人情世事，同時嘛 欲感謝濟濟作者个台文用心，恁 攏是我人生个老師，多謝--恁，惱-la̍t！等待个日子當中，gún 會繼續為台文拍拚。

祝福逐家，鼠年身體健康，生活sūn-sī，平安快樂食百二。




#心內話專欄，本文使用教育部推薦漢字敆臺灣閩南語羅馬字拼音方案。

台文通訊BONG報312期，2020年3月出刊。



--------------------------------------------

歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
