台文通訊BONG報: 未曾未个認定（一）
衫-敆讀小說專欄，本文使用教育部推薦漢字敆臺灣閩南語羅馬字拼音方案。
台文通訊BONG報311期，2020年2月出刊。

--------------------------------------------



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：曾江山


【出場】


1977年台北市，國中生个樂團指揮比賽。

司儀：『感謝小帥哥精彩的指揮，小約翰史特勞斯的春之聲。接下來的這位，氣質不凡的美少女是……比賽中不宜宣布選手的學校、姓名。我們歡迎六號同學，指揮的曲目是，聖桑的骷髏之舞。』

2017年，淡水河邊，號名六坪，正經遮六坪大个咖啡店，傳來杙-杙-硞-硞 个做木聲。

「為德師、為德師，白身--个無卡生漆个花梨仔，冬時仔遐-nī仔芳。」

「到今你遮知，這是柬埔寨个花梨仔呢，阿共--ā創一帶一路了後，路開到佗位，柴剉到佗位，這-媽 遐有幾若粒山，柴剉欲了--啊，這主柴足身，柴絲明，閣 袂 傷 hiánn目，彼兄哥照顧小弟--ā，料遮有通用遮好 。」

「做為德師个小弟--ā，好命甲！」

「到今你遮知，櫥仔我共分做20幾格，大格細格，thán橫、thán直攏有變化，足厚工。欲 予為治--ā做這間六坪咖啡廳个鎮店寶，無惜本！若欲換做別人，遮無通 án-ne--leh。」

為治--ā搶leh講：「青山兄，予你个杯仔先囥，先來--个先占位--啦。」

「這款代誌，予我攑頭旗敢好？」

「按怎講？」

「人總--是會 相比phīng，你著先共雅瑛姐、王慶、玲婷𪜶先品予好，是欲囥合 遮--个，家己甲意就好，毋是欲 相比物，抑無、抑無……時到……」

「這我共 𪜶講--過--啊--啦，𪜶 攏 tu 予--你，你个杯仔代先囥--啦！」

「這……，若無án-ne--啦！我佇電台leh主持个節目，有一个真會-hiáu過日子个來賓，我紹介伊來恁店。有伊來起頭，定著有新个光景。伊个 mail 佇 遮，你先寄寡資料予--伊，講是我紹介--个。」

「真𠢕過日子？」

「錦華，是款厝內个高手--啦，食、穿、用个代誌，生活中个小可仔代誌，便若過伊个手，伊攏 會 共加添幾分仔藝術款。𪜶先生平濤--ā，捌 佇經濟部食過頭路，對台灣个產業成有研究。這-媽學期尾--啊，我較無閒，半個月後我會 閣來。毋-閣你放心，這个錦華蹛北投niâ，來六坪緊緊--仔。」

半個月後……

「Uah～一、兩、三、四、五、六、七。平--ā，遮有七塊咖啡杯仔--啊！這半月日是發生啥mih代誌？」

敆為治合股開六坪這間咖啡廳个大箍平--ā：「Heh，青山兄你就毋知--leh，為治規間店放予我一个顧，閣走去錦華𪜶兜食飯--啊--啦，今仔日連雅瑛姊--仔 嘛 綴有著陣őo，𪜶講會包一份仔轉來予我做點心。點心！一份點心就想欲 共 這款天顧規暝个店共準--過？」

青山--阿 leh暗想，平--ā 會怨嘆這難免。錦華𠢕煮食，為治、雅瑛姊--仔 會去一著這項，這 上早就有共按算在內，伊緊徙開話題：「杯櫥仔內，彼塊丹麥个大唐草，是錦華𪜶翁平濤--ā--个，啊邊--阿，彼塊小唐草是錦華--个，我臆了無毋-著 honnh？」

「青山兄算你厲害。你都 毋知--leh，這站仔天氣加 足霜冷，照理講生理會 較歹做，哪知錦華个前男朋友，是崎頂彼間大學个教授，伊足熱心，牽真濟人客來，罕得看著讀冊人，遮-nī仔熱情--个 呢！」

「哈，參雅瑛彼个德國先生，án-ne六坪就有兩个做教授个熟sāi客--啊，櫥仔內較中ng 彼塊角格仔底盤，相配杯仔身，有手工畫幾粒仔，滴銀个銀水滴杯仔，應該是少年時代逐錦華無著，彼个林教授--个。」

「青山兄連這 嘛知，你有夠厲害！」

「哈，啥mih人用啥mih杯仔，定著--个--啦。我看這半個月，為治--ā 个心情袂-䆀 honnh。」

「為治--ā 𠢕畫圖你嘛知，𪜶兄哥為德師，叫伊著接淡水新市鎮个室內設計圖。伊一睏頭閣接超過濟主去，拚甲 攏無啥leh睏呢。」

「欠眠！這拄好，ing暗去錦華兜，妥當--个--啦。」

雄雄，六坪个店門口，傳來一陣大學生hi-hi-hua-hua 个聲音。

『林教授說的，冬陽下的無敵黄昏，就是這間嗎？』

七、八个大學生佇店門口，向內面小siam--一-下-仔，就行--入-來。

『可惜今天下雨，沒得看黃昏，六坪應該是這一間？』

『你不會自己看。』

『在這裡，在這裡，這個櫃子就是林P說的，以客人的個性為主導，新經營理念的紅木杯櫃耶！』

『林P最會發明「lò-lò長」的新名詞了。』

『好有質感的原木的耶！』

『它不規則的幾何間隔才迷人。』  

『我喜歡裡頭，畫藍色細線條白底的哪組咖啡杯，丹麥的皇室線條，唐草。』

『跟粗線的是一對耶，氣質不錯。唐草、皇室，你好有學問。』

『這位是林教授說的，白天在社會局輔導弱勢朋友就業的大鬍子，阿平哥耶。』

『果然連店二老闆的頭銜也「lò-lò長」。』

大箍平--ā：『嗨，嗨，歡迎光臨，同學們！今天想要點些什麼？菜單在這兒呢。』

六坪外口，是風透雨大冷支-支，內底个生理，煞 加-ia̍h 甲是熱phut-phut。

※　※　※

暗頭仔，綿華紲手共音響个開關切--開，紲--落共倚晝買--个，彼兩塊紅鰱魚排，提出來tshiâng水，tshiâng煞取兩張厚綿仔紙，共包起來欶油，喙那 綴 leh hainn 彼塊《神隱少女》个樂曲。雄雄，手機仔leh 霆！聽著電話聲，伊也無趕緊，手勻勻仔洗好拭清氣，遮 共手機仔揤開：「……你講六坪遐有人欲來咱兜食暗，有幾个？」

「兩个niâ，為治--ā 敆雅瑛姊--仔--啦，為治伊人自本就leh瘦--啊，最近操甲面仔是青sún-sún，目箍規个反烏，伊講欲駛車載我來轉，半點鐘久就會到。」

 「面仔青sún-sún？苦憐！OK，eh，車換你駛較妥當--啦，慢慢仔是就好，免趕緊。」

「抑無，暗頓拜託。」

「這免拜託，小可仔代誌--啦。」

錦華共平濤敲--來个電話掛掉，隨入去一間專收瓷仔个房間，佇一層一層个柴架仔頂，揀四塊日本煎盤出--來。遮 閣去米甕仔內，共義大利式个絞螺仔麵提--出-來。伊轉來到相連大廳敆灶跤彼搭表演煮食工夫，開放式个中島。伊先共煎盤拭清氣，無囥甲半滴油，嘛無熱鼎，sám寡粗粒个胡椒粒仔坉鼎底niâ，火共切中葩。免到十分鐘，兩塊分做四份个魚排就煎甲赤赤赤、芳摃-摃。

「含油个阿肥哥，就án-ne料理，攏～免～費～氣～」錦華看魚仔煎了有媠，歡喜--到-地-仔，無意中煞 共『神隱少女』个片尾曲，改做這个詞。

※　※　※



【六坪】


大箍平--ā 共 彼幾个大學生按-nāi好勢，隨捀一杯咖啡來青山--阿 遮：「青山兄，這杯予你試啉，聽為治--ā講，你紹介个 彼个錦華，足 𠢕 tánn-tia̍p厝內空-khuè，遮代誌便過伊个手，伊攏有才調共質感hua̍t-落--出-來，參一般查某人無仝款！你敆伊自做囡仔就熟sāi，𪜶後頭厝是足好過--个 hiooh？」

「平--ā，逐改你若捀咖啡來相請，攏 敆心內話有寡關係！錦華个代誌，你遮-nī仔好玄 ？」

「毋是--啦，連為治--ā、雅瑛姊--仔，私底下嘛 án-ne leh論--伊呢！」

「恁 攏臆毋-著--去--啊，錦華自兩、三歲起，就予親生爸母放捒--啊，伊是孤女來出身--个。」


（後期繼續）


衫-敆讀小說專欄，本文使用教育部推薦漢字敆臺灣閩南語羅馬字拼音方案。

台文通訊BONG報311期，2020年2月出刊。



--------------------------------------------


歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。










郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會







李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。











◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
