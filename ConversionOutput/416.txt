台文通訊BONG報: 流行文化个力量：咱應該愛熟sāi 个 Mayday
易俊宏頂改 gún一陣少年朋友，招招--leh講欲去唱歌。拄仔好，gún 攏是對台語教育有leh關心个人，雖然其中有人台語講buē輾轉，但是嘛有人會用羅馬拼音來寫台文；gún就講好，去KTV唱歌个時，嘛 愛唱台語歌曲。
若是講著台語歌曲，通常个刻板印象攏是較悲情--个。點來點去，歌詞內底足 濟「寂寞」、「看破」、「艱苦」…，雖然嘛是有像「跤踏車」、「山頂烏狗兄」這種較純情少年感覺个歌，但是比例上總--是較少。後來，我就發現有一个團體，𪜶 个創作佇 leh台語歌當中，hō͘人真無仝款个感覺，嘛改變一般對台語歌个刻板印象。𪜶就是『五月天』，Mayday。Mayday 个頭一條創作歌曲就是用台語寫--个，這首歌充滿青春背骨个氣味，叫做〈Kà車〉，是leh講一个少年足 buē爽个心情，交無女朋友，感覺爸母規工踅-踅唸真煩，毋管警察會掠，就是欲去「kà車」。但是𪜶真正出名个代表作品，是〈志明敆春嬌〉，這首歌真趣味就是講，以前看个愛情故事，男主角攏是叫做「志明」、女主角總是叫「春嬌」，但是若是有一工，這兩个人欲 tshé，𪜶 个心情是如何？這就是這條歌个歌詞內容。Mayday特別講著青春少年个創作有真濟：〈Hō͘死〉、〈烏白講〉、〈Tsiu tsiu tsiu〉是leh講少年人心情个苦悶，比--起-來，〈戇人〉、〈叫我第一名〉个內容ká-那像leh講浮浪摃 个心情，主要是對現實个驚惶、躊躇。〈OK啦〉嘛差不多是這種題材，毋-閣是用「搖滾」个背景，歌詞嘛寫了較積極，毋驚失敗、向前行。但是這種生活愛拍拚、愛拚遮 會贏个代表作，應該是屬佇 Mayday 2008年寫个〈出頭天〉這首歌，這首歌閣有hō͘企業提去做廣告个配樂。其實，Mayday 个創作素材攏總講--起-來， 嘛 敆 tiāⁿ-tiāⁿ 會-當聽--著个華語流行歌差不多：用愛情做主題个台語歌曲內底，〈心中無別人〉、〈好毋好〉是查埔欲 敆 甲意个查某講伊个心情，〈伊 LOVE YOU 無望〉是leh講分手个思念，「莫來亂」是叫離開个人毋-通來ko-ko纏。除了愛情以外，朋友也是一个重點；〈Pùn-sò車〉、〈真多謝〉攏是leh講友情真可貴，趣味--个是，頭前彼條是用一種共朋友khue 个口氣，講出無論啥物代誌，我攏 佇 遮交陪，做你歹心情个 pùn-sò車；後一條是濫華語敆台語來演唱，先講『美麗的海洋裡有很多魚蝦』，遮出現台語个「真多謝毋管欲創啥，你一直伨--我。」另外，Mayday 个〈借問眾神明〉tiāⁿ-tiāⁿ hō͘我想起江蕙个〈跋pue〉，只是Mayday唱出少年人个礙虐，佇 leh「搖滾」个節奏當中唱出「命運敢 攏有決定、愛人敢有回頭時、海海人生佗位去」，敆〈跋pue〉用傳統个配樂，比較較抒情个方式唱出「問世間冷暖怎輪迴，事業前途應該走去佗」非常無仝款。但是歌詞內容攏是表現生活當中真濟代誌，真濟無確定个心情。雖然，Mayday 个台語創作歌曲，攏集中佇頭前三張專輯，這幾年來就較少有台語作品。Mayday出道到這-媽十三冬--啊，總共有發行八張專輯、兩張精選輯，猶-閣有真濟演唱會个記錄。台語歌曲佇 leh 𪜶 个創作內底，比例無算濟，但是對這-媽 个少年朋友來講，煞是佇傳統風格个台語歌手內面，有無仝款个選擇。用台語創作个音樂毋-捌少--過，但是tiāⁿ-tiāⁿ 攏是小資本个創作，或者是地下樂團。就算有出專輯，嘛無一定拍 會入去主流个音樂市場，親像嚴詠能个「打狗亂歌團」、ia̍h是『拷秋勤』、『閃靈』，閣有張睿詮…等等，𪜶 个創作無論是寫農村生活、ia̍h是社會關懷、台灣歷史、閣有文化反省，攏是足重要个提醒。但是一般人个生活中，毋是干-焦ⁿ深刻个批判，嚴肅个物件總是會 較少，大部分猶是對生活个感想，對愛情、友情个體驗，這就是流行文化个力量。對 這个角度轉來看，無論Mayday 敢有意識著台語教育个重要性，𪜶 个影響實在是buē-當看輕。除了學生樂團表演 Mayday 个台語歌个時，會-當 hō͘家己个朋友、同學認為這是「足 phāⁿ」、「真𠢕」个表演， 敆朋友做伙去KTV唱歌个時，嘛 會-當點Mayday 个台語歌，而且buē hō͘同學感覺「真倯」、「老觳-觳」。無形中，學生、少年朋友願意學台語，這就是Mayday一个真正buē 䆀 个貢獻--啊。

（作者目今28歲，是陽明大學科技與社會研究所个學生）

◎內文台語歌名趁《台文通訊BONG報》个用字，下跤是對照表。


台語歌名原作用字《台文通訊BONG報》用字教育部建議用字台灣羅馬字拼音
腳踏車跤踏車跤踏車跤-ta̍h-車
山頂黑狗兄山頂烏狗兄山頂烏狗兄Suaⁿ-頂 o͘-káu-遐ⁿ
尬車Kà車較車Kà-車
志明與春嬌志明敆春嬌志明佮春嬌Tsì-bîng 敆 賰-kiau
HOOSEEHō͘死予死Hō͘ sí
黑白講烏白講烏白講O͘-pe̍h-講
啾啾啾Tsiu tsiu tsiutsiu tsiu tsiu
憨人戇人戆人戇-人
好不好好毋好好毋好Hó 毋-hó
麥來亂莫來亂莫來亂莫 lâi luān
垃圾車Pùn-sò車糞埽車Pùn-sò-車
金多蝦真多謝真多謝Tsin 都-siā
博杯跋pue跋桮跋-pue
