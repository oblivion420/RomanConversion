台文通訊BONG報: 無應該个歇睏日（有聲♪）
台文通訊BONG報十月號（No.271）


-----------------------------------------------

▍無應該 个 歇睏日

作者：亞茱





歇睏日

是叫人寫兩倍宿題个的日子--毋？

阮感覺

無應該呢



睏醒--啊

神神--ā倒--leh

毋免趕緊欲起床

會-當好好仔想一下拄-遮做个夢



捀一杯牛奶、一粒煎卵包

佇埕--裡

閒閒仔食，閒閒仔啉

閣 會-當聽著白粉鳥kuh-kuh唱歌



去學校个時，tshiâng-在經過个小路

毋-捌名个野花野草硩 ia̍t手

閣有飛--个、跳--个、行--个、爬--个 

真濟古錐 个小動物

若無歇睏日

欲按怎有通去揣--𪜶？



歇睏日

是叫人寫兩倍宿題个日子--毋？

阮 佇心內

一直搖頭、搖頭
