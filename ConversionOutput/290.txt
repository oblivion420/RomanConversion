台文通訊BONG報: 上課了後


作者：楊景阡  （作者是「會輾轉台語讀寫基礎班」結業學員；小兒科醫生）




真感謝基進敆陳豐惠老師予我有這个機會來學台語羅馬字。想欲學羅馬字敆台語足久--啊。做一个台灣人，應該愛 會-hiáu台灣話，但是我干-焦 會-hiáu聽，無啥會-hiáu講。細漢个時陣，gún爸爸捌 欲教我講台語，但是我煞無想欲學，因為感覺台語是過時个語言。佳哉，我一直有拄著有台灣意識个老師敆親友，遮沓沓仔理解咱 个母語是一个受著打壓个語言。想著過去个家己，實在感覺真見笑嘛真後悔。



佇學習个過程，除了發現台語个美麗，老師个教學，對羅馬字到最近(2019年)通過个國家語言發展法，猶有台語个線頂資源、文學作品敆認證考試，內容不止仔豐富。感謝豐惠老師一步一步个引娶，予我對一个完全毋-捌字个 青-暝牛，到今 會-當讀敆寫。嘛感謝濟濟為著台語拍拚个先輩，予 咱 這-媽有遮-nī濟資源會-當學習。



我佇診所上班，上課了後敆家屬講台語較有自信--啊。有冬時仔嘛 會 敆囡仔講一、兩句，雖罔 𪜶 个反應大部份是聽無。台語个傳承危機是成實--个。看著有遮-nī濟人為著台語硩拍拚。我ǹg望家己嘛 會-當做寡啥物，繼續學習，共台語揣--轉-來。




#心內話專欄，本文使用教育部推薦漢字敆臺灣閩南語羅馬字拼音方案。

台文通訊BONG報311期，2020年2月出刊。



--------------------------------------------

歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
