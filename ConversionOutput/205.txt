台文通訊BONG報: 平埔族夜祭～ Makatao嘉臘埔公廨夜祭个尪姨
李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：蔡玉媐（作者是高雄市第一社區大學台語課个學員，感謝陳金花老師推薦投稿 ）莿桐花開紅紅紅。古早平埔社若來到春天个時，莿桐樹就開甲紅紅紅，隨閣花開花謝。Makatao族人佇嘉臘埔徛起毋知幾若百年--啊，莿桐樹邊个公廨阿姆祖恬恬仔佇 遐守護伊个囝囝孫孫。每年个舊曆11/15，社內辦夜祭，是真重要个日子。尪姨是祭典个靈魂人物，由伊開hiàng水。拜天公敆點豬——點豬个儀式是尪姨挈兩枝竹管仔，佇豬羊个身軀對頭點到尾，這个動作表示祖靈已經收著族人个祭品--啊。接紲--落-來，是轉豬，共豬羊踅頭轉向阿姆祖，由尪姨娶領逐家共阿姆祖祈求平安豐收敆感謝。閣來，是跳戲吟唱遙遠年代古早个曲調，這是祖靈熟sāi 个歌謠。尪姨敆族人佇月光下，手牽手唱歌跳舞，用家己个話語數念祖靈，佇 這个時陣，逐家心靈相倚。尪姨ti祭典个時陣扮演--个是敆祖靈溝通个人，佇 Makatao族个傳承制度內底，是由查某人來擔任，代代傳予查某囝抑是新婦。伊會-hiáu法術，平常時幫贊族人收驚、消災解厄个 空-khuè。平埔族屬於南島語族，有家己个信仰文化。毋-閣，經過遮濟殖民政府敆漢人大量入侵參通婚个影響，平埔族文化被漢化，加上無文字記錄，致使夜祭个細節可能已經失去原味--啊。真無彩平埔个語言文化一直硩消失中，好佳哉這幾年來平埔族意識形成，𪜶開始欲走揣家己个根，文化工作者嘛開始研究平埔族群个分佈敆文化，嘛 予真濟人來做伙關心夜祭。我感覺祭典當中，上充滿神奇力量色彩--个是尪姨，真想欲進一步去了解，毋-閣欠缺正港个文史資料，只是聽過口語化个傳說。真希望政府公部門會-當撥經費幫贊做文化收集敆田野調查，予夜祭文化會-當 閣-較真實、完整呈現--出-來，這 嘛是當地族人个 ǹg望。高雄市第一社區大學个打狗台語開講社團，為著欲 敆本土文化做連結，阮佇 2016年舊曆11月15月圓這日，來到嘉臘埔親身體驗夜祭。逐家分頭觀察記錄每一个儀式，欲用台語文書寫个方式合齊做一份完整个報告。我負責記錄尪姨，毋-閣尪姨對頭到尾攏 硩 敆祖靈溝通對話，是一个神聖个 空-khuè，袂-sái 共伊攪擾，所以無法度請教伊相關个細節。毋-閣，阮感受著伊是阿姆祖敆族人中間穿針引線个人。佇嘉臘埔，阿姆祖敆尪姨是Makatao族人个精神寄託。註一：嘉臘埔徛佇 這-媽 个屏東縣高樹鄉泰山村。註二：我彼日有請教汪主任委員，關於尪姨這个語詞是毋是被漢化，伊嘛感覺確實是án-ne；所以社內真濟人想欲 共尪姨正名做hiàng婆媽，毋知影啥mih時陣 遮有共識。 #光景bónguē 專欄，本文使用教育部推薦漢字敆臺灣閩南語羅馬字拼音方案。台文通訊BONG報330期，2021年9月出刊。--------------------------------------------歡迎捐款贊助　#李江却台語文教基金會　（捐款可抵稅，匯款後請通知02-23112199）線上捐款(定期定額) https://donate.newebpay.com/Period/akhioh/lkk線上捐款(單筆) https://donate.newebpay.com/akhioh/lkk郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
台文通訊BONG報330期，2021年9月出刊。


--------------------------------------------
