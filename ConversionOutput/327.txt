台文通訊BONG報: 溫泉鄉戀情
江澄樹

Chit幾年，一年會去礁溪幾若遍，遐是goán上甲意个渡假聖地；尤其是佇心情鬱悶，抑是hām太太有啥mih無爽快个時，去一逝礁溪轉--來，所有个誤會攏解說清楚，講遐是goán重新談戀愛个所在，一點仔都無過份。

自從台語認證開始了後，逐年歇熱我攏 愛去宜蘭，教𪜶國中小个老師，有關台語認證个課程，所擺攏 嘛蹛佇礁溪；若閣加上家己去--个，一年去三、四擺是真sù常。上譀--个有一擺一禮拜去兩逝，彼是有一个拜一歇睏个日子，就禮拜敆拜一兩工去礁溪chhit-thô；拄好仝一个拜六，goán高中个同學佇台北聚餐，中晝食飽，酒啉無夠khùi，有人招欲北投洗溫泉，另外嘛有人提議講，若欲洗溫泉，礁溪較 gió，順sòa過暝，會-當放心仔啉。Sòa--落真緊就得著共識，決定欲去礁溪浸溫泉kâⁿ過暝；我考慮兩分鐘了，講若án-ne我轉去載goán某。就án-ne，三點外坐巴士轉來台中，六點外chiah 閣駛車去礁溪。

以我个經驗，tùi台中去礁溪chhit-thô、渡假，有幾條路線通走。若是透早出門，會-ēng-得行北部橫貫公路，遐有復興鄉个角板山公園、小烏來、拉拉山達觀森林遊樂區、東眼山森林遊樂區、明池森林遊樂區、棲蘭山通 chhit-thô，其實沿路猶 chiâⁿ濟好耍 个所在。閣一條，會-當 對淡水去，走北海岸敆東北角，中晝佇碧砂漁港食海產，好耍 个所在閣-較濟。嘛 會-sái先去九份仔，抑是平溪十分寮，chiah去礁溪洗溫泉kòa過暝。若是欲晝仔出門，先去烏來行行--leh，嘛是真好个選擇。若是中晝以後出門，goán 會走5號高速公路對坪林落--來，佇坪林chit个天然个水源地，看是欲踮溪邊个咖啡館，那 啉咖啡那欣賞chia 个山光水色，抑是欲沿溪仔邊个步道，那開講那看釣魚翁掠魚；Sòa--落chiah駛北宜公路个九彎十八oat，享受人敆大自然做伙个感覺。啊若下晡三點以後chiah出門，可能就chhun直接走雪山磅空，對台中出發大約三點至三點半鐘就會到礁溪。

Chit學期拜二下晡尾兩節無課，拜三無排課，án-ne大約有將近工半个歇睏日。無愛佇星期假日敆人相 kheh，拄好利用chit个時間，安排短暫个渡假。兩禮拜前就安排chit遍个渡假，順sòa訂飯店，想講秋天到--啊，天氣轉涼，是浸溫泉个好時chūn。我下課个時間是下晡兩點十五分，轉來到厝，行李款款--leh，太太嘛 對店裡轉--來，大約下晡三點出門，走豐原个 4號高速公路接國1，到新竹換行國3，到南港接5號高速公路。到礁溪goán訂个飯店拄好六點，chit時天色完全暗--落-來，毋-閣 那像鼻會著庄跤田塗个氣味，hō͘我規个人chiâu輕鬆--起-來；看著路--裡行个人，攏穿淺拖仔敆短褲節仔，che 毋-遮是叫做渡假區。

到飯店，先登記、納錢，chit間飯店我蹛甲真熟--啊，免加講話就知影按怎做。去到房間，先共浴槽chhiâng-chhiâng洗洗--leh，sòa--落落溫泉水；因為溫泉水真燒，愛囥hō͘ 較冷chiah來浸，若是到欲浸个時chiah 落水，siuⁿ燒愛 thàu冷水（水道水），án-ne溫泉就無純--啊。閣來嘛換goán穿淺拖仔敆短褲節仔，去湯圍溝公園遐行行看看--leh，順sòa踮溫泉池仔浸跤；Chit个溫泉區个公共設施，我感覺是全國上讚--个，規个公園攏是溫泉，閣 攏浸免仙--个，真正欣羡𪜶 遮 个在地人，逐工有免費个溫泉通浸。

浸過giàn，腹肚嘛 枵--啊，就去食暗頓。仝款去goán sù常交關彼間餐廳食飯，來遮就那像轉來故鄉遐-nī親切。礁溪是一个溫泉渡假區，除了溫泉飯店以外，就是餐廳敆 o͘-mih-iá-geh店上介濟，當然嘛 愛隨間仔共 踅-踅 --leh。Sòa--落遮 閣去湯圍溝公園。街頭藝人个表演已經開始--啊，今仔日是歕薩克斯風个表演，che是我上愛聽个樂器；有濟濟人圍佇邊--阿欣賞，嘛有人佇 遐跳舞，規陣鬧熱滾滾，goán就共跤浸佇溫泉池仔內，一面聽演奏一面看舞者跳舞，嘛 會不時拍pho̍k仔共 𪜶加油，相信佇 遮 个人，e-hng暗攏過甲真歡喜。溫泉是浸一時仔就會出汗，愛歇睏--一-下，goán就佇公園內面，那散步那歇睏，想giàn就閣去別个池仔繼續浸。

去外地渡假、過暝，我暗時會 啉一屑仔酒，án-ne 加真好睏，佇礁溪嘛仝款，買淡薄仔滷菜轉去飯店配燒酒。有影加真好睏，一醒到天光，透早六點起床，喙面洗洗--leh，敆 goán某兩个共飯店借鐵馬去運動兼欣賞遮 个田園景色。湯圍溝溫泉公園離goán蹛个飯店較近，用行--个 就真有通 踅--啊，若欲去新起个礁溪溫泉公園，騎鐵馬會 加真緊；Chit兩个溫泉公園攏真清幽，攏有真濟窟浸跤个溫泉池hām男女分開浸規身軀个大窟溫泉池，閣有溫泉水溝敆兩爿个造景，佇公園內面散步，看優美个景觀hām享受聽了會 hō͘人清心个流水聲，感覺規个人心情齊清爽閣雅意。

Sòa--落騎鐵馬共溫泉區个附近攏 共 踅一輾，遮去𪜶 遮 个舊街仔食早頓。早頓食煞，時間猶早早，閣今仔日天氣真好，有涼涼个風，薄薄仔个雲，日頭曝袂著，適合遊山玩水。Goán就騎對鐵枝路東个田園遐去踅，遮是溫泉èng菜、溫泉菜瓜敆濟濟溫泉農產品。毋-閣 嘛有看著真濟葩-hng 个田園，應該共 𪜶叫做「休耕」；若goán 遐，休耕叫做「phòa-pha̍k」，就是共田犁開，囥--leh hō͘日頭曝，án-ne 會-當殺菌；若是礁溪遮 long 共田--裡个水淹佇ⁿ-佇ⁿ，講án-ne 較 袂發草，閣 會-當涵養塗壤。照我來看，是𪜶 遮 个水較 冗-上，抑若goán 遐 个水就加真珍貴。我本身是做田家庭出身--个，作過穡，知影艱苦，嘛對田園有一種特別个感情，hō͘我三不五時就想欲去庄跤个田--裡踅-踅 lau-lau--leh。

Chit擺出來chhit-thô，除了目的地礁溪以外，無特別个行程，想到佗行到佗。十點彼跤兜轉來到飯店，那款行李那 敆牽手--个參詳下一站欲佗，最後決定欲去陳定南記念園區，sòa--落走濱海公路轉來台中。佇 欲倚十一點个時出發，chit擺無時間限制，走一條較無仝个路，就無對宜蘭市內入--去，行poh岸邊經過員山chiah 閣走細條路，過蘭陽大橋經過五結舊街路个慈林教育基金會，閣行細條路去三星大洲个「陳定南記念園區」。

陳定南記念園區，我對 猶未起好到焦ⁿ落成--啊，攏總來過三遍，逐遍攏有無仝款个感受。自從我知影陳定南chit个人開始，對伊个推崇敆肯定，一直無改變--過，甚至有愈來愈強、愈深个款式。陳定南是一个真平凡个從政者，以我个觀察，獨獨一項「堅持做著 个代誌」，但是chit種堅持，佇 咱 chit个不平凡个政治環境內面，閣-較 會-當呈現出伊个特殊敆罕有。相信台面上个政治人物，攏知影啥物是著 个代誌，差佇有法度堅持--無。今仔日佇陳定南个故鄉設chit个記念園區，欲講是來數念陳定南對宜蘭敆台灣个貢獻，不如講共 遮當做一个燈塔，hō͘濟濟个從政者來學習伊个精神敆堅持。

佇十一點五十到陳定南記念園區，連參觀蓋看簡報个影片，兩點彼跤兜離開。本chiâⁿ計畫欲走濱海公路，那 耍 那 拭-thô--轉-去；毋-閣，goán太太soah去hō͘頭拄仔个簡報感動--著，臨時決定欲 閣去羅東運動公園踅-踅 --leh。雖然羅東運動公園，早前就捌去--過，毋-閣 攏是定點式--个，想講chit擺欲全部共 踅一輾；就租一台協力跤踏車，pîn頭仔共騎一遍。踅煞个結論是án-ne，欲講伊是公園，不如講伊是一个森林，樹仔濟甲有幾若條步道那像綠色磅空仝款，看袂著天頂。羅東運動公園个大、súi 閣清氣，hō͘我chit个台中來个人客感覺見笑。

羅東運動公園踅了，我上大个感想就是伊个便所，規个公園个便所有八位，攏起甲真súi；每一位便所，男用女用分別有四、五間，閣 攏清氣liam-liam，chit種有考慮著人个生理需求，是對人上大个尊重敆體貼，尤其是對老歲仔人。想到遮，不得不對台中市政府提出批判，有兩个嘛算不裡大个公園「新都生態公園」敆「廍仔公園」，內面soah連一間便所都無，干-焦排兩間流動式个便所，閣無電無水，真正是sià-世-sià-chèng。Chit種無用「人」个角度去思考个施政，是眼中無人民；Chit種逐項攏用臨時个 物件，就是「走路」个想法，無想欲釘根台灣。
