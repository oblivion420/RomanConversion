台文通訊BONG報: 草蜢仔弄雞公
#答喙鼓 專欄，本文使用教育部推薦漢字敆臺灣閩南語羅馬字拼音方案。台文通訊BONG報320期，2020年11月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

作者：韓滿 （甲：阿勇--仔、乙：阿笑姨--ā）甲敆乙：阿勇--仔、阿笑姨--ā，上台行禮！甲：予我唚--一-下，好勢毋好勢？乙：你真正是「幼稚園招生」呢！甲：你講啥？乙：講你「老不修」--啦！甲：啥物？老老老……老不修……？阿笑姨--ā你今年幾歲？乙：彼……人阮今年遮十……十……十……十八歲爾-爾！甲：好--啦！好--啦！我是老歲仔，你是18姑娘一蕊花！乙：到今你遮知！甲：阿笑姨--ā你是走去佗？成久無看著你--囉！乙：人阮去世-kè遊覽--lih！甲：啥物？Op、op！古井水雞跳出來看外口个世界--囉！乙：你講啥人是鼓井水雞？甲：無--啦、無--啦！我是講烏矸仔貯豆油——無tè看，你嘛 成時髦呢！乙：Hngh！綴流行就綴流行，啥物 leh時髦、生毛！甲：你去拭-thô有拄著啥mih心適个代誌--無？乙：彼……用肚臍想嘛知。甲：緊講！乙：講，講就一枝長長--leh，「管」！甲：阿笑姨--ā，緊講來予我聽看māi--leh--啦！乙：好--啦！有一擺我去便所，有一个阿啄仔，雄雄共我个便所門開--開。甲：Hannh？遮-nī無禮貌--喔！乙：伊閣一直共我講：「曷 毋鎖--leh、曷 毋鎖--leh！」彼，門鎖就歹--去，我是欲按怎鎖--leh？甲： 「伊 am sorry」，人伊是講英語，leh 共你會失禮--啦！乙：我罵伊菁仔欉，伊煞用台語共我應呢！甲：關公啉燒酒——看袂出，伊遐-nī 𠢕，也會-hiáu講台語--喔？乙：伊講：「我是借錢，毋是菁仔欉。」甲：Tsióo-tóo-媽-硩，人伊个名是叫「Joghin」，毋是借錢！乙：我煞 毋知，伊看我掛這條phua̍h鍊，就欲 共我借錢！甲：Hngh！你掛這條phua̍h鍊世-kè去，若拄著歹人，人就毋是共你借錢，是共你搶錢--囉！乙：導遊娶阮去動物園，彼个借錢--个看著牛，煞一直叫「狗、狗、狗」，真亂來！明明就是牛，閣一直叫狗。甲：你真正是臭耳聾𠢕彎話呢！咱 个牛，𪜶叫「cow」，毋是狗。乙：啊！看著虎，煞一直講thái-ko、thái-ko，是leh偌thái-ko？無，𪜶 遐 个虎是leh偌清氣？甲：哈哈哈，笑破人个腹肚皮！乙：Sih……，你毋-通笑甲 遐大聲，共阮留一下仔面子予人探聽。甲：虎个英語是叫「tiger」，毋是thái-ko。乙：著--啦！彼暗歇飯店，浴間仔明明就有燒水--leh，有一个人客，閣一直共導遊討火爐欲洗頭毛。甲：火爐？哈哈！彼是洗頭毛精『飛柔』，毋是火爐--啦！乙：Őo，原來如貓！甲：來來來，我有成好耍--个 欲問--你őo！阮講豬（ti），恁講豬（ti）抑是豬（tu）？乙：毋-成囡仔，真正是落車頭無探聽。惹熊惹虎，你也敢惹著赤查某。甲：Hngh！袂-hiáu駛船嫌溪彎。乙：你真正是七月半鴨仔——毋知死活！聽予好őo！「阮公」是人，恁公是「ti」嘛是「tu」，恁公就是「蜘蛛（ti-tu）」，哈哈哈。甲：阮公毋是蜘蛛、阮公毋是蜘蛛，阮公是人！甲敆乙：草蜢仔弄雞公，雞公phi̍h-pho̍k跳，草蜢仔死翹翹。甲敆乙：阿笑姨--ā、阿勇--仔，祝逐家身體健康食百二，逐工歡喜笑微-微。再會！                                                                                                                                         #答喙鼓 專欄，本文使用教育部推薦漢字敆臺灣閩南語羅馬字拼音方案。台文通訊BONG報320期，2020年11月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
