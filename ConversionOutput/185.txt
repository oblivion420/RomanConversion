台文通訊BONG報: 著做鋪面蟶，毋-通做浸水蚵


作者：江澄樹

台灣有一句俗語講：「著做鋪面蟶（than），毋-通做浸水蚵」，若是欲 共講較透機--leh，就是有个人會想欲做鋪面蟶，有个人煞 干-焦 會-當做浸水蚵，這就看家己按怎去掰-huē 。講著鋪面蟶，就是愛揀彼上媠 个蟶來排籠面，逐粒就是仁仁仁 、上介讚、上介 gió--个，閣 予人呵咾 甲 會 tak舌，選彼提來排佇上頂面，人客看著絕對sannh心 。抑若是浸水蚵，就是譀-phu̍h假hàng-奶 ，戇面假福相，干-焦是假pâu--个、浸水漲--起-來--个 爾-爾。比論講，咱若去菜市仔，毋管果子、青菜抑是魚肉，生理人攏 嘛 會 共 彼上媠、上好--个，排佇頭一沿，等人客來揀。毋-閣，嘛有一寡無天良个生理人，會 共蚵仔捎去浸水，予伊逐mī 攏看著真大mī、真飽滇，哪知人客買--轉-去，一下落鼎隨勼--去、脯--去，真正夭壽骨。所以，「著做鋪面蟶，毋-通做浸水蚵」，這句俗語是leh鼓勵咱做人，佇爭取頭名內底毋-通虛華。像浸水蚵這種个失德代，咱就暫且莫講--伊，干-焦來講幾項仔欲做鋪面蟶，欲做排籠面--个，我所付出个代價。

講著趁大錢、做大官，毋是人人想欲有就有，這內底个因緣，除了拍拚閣 著靠機運。啊若做家己興趣个代誌，彼 欲成就就加真簡單，咱大部份个人都做會到。人生短短幾十年，罕得有機會做家己有興趣个代誌，著做幾項仔像鋪面蟶、排籠面，這種有淡薄仔成就个事項，遮 袂對不起家己。毋-閣無論咱做啥mih代誌，欲 愛有成果，就必須付出相當个代價，佇 遮我就用兩、三个家己个例，來敆逐家衫-敆分享，有已經達到成果--个，有猶 leh拍拚--个，ǹg望真緊就有成果，嘛算對家己階段性个交代。

代先講著2017年參加台語演講比賽，伊个因由是án-ne，我tiānn-tiānn 都 愛指導學生參加語文競賽，有台語演講比賽，也有台語朗讀比賽，成績攏普通普通，上好--个 干-焦到台中市賽第二名，猶無法度參加全國賽。Án-ne，我當然就無機會體驗全國賽个盛會。想想--leh，既然學生欲入選全國賽遐-nī困難，不如我家己來試看māi，tshân-tshân就共報名社會組个台語演講比賽。當年个 9月23是台中个市賽，比賽煞，真好運得著台中市第一名，愛代表台中市參加全國賽，雖然歡喜會-當參加全國賽个盛會，煞是考驗个開始。全國賽定佇 11月25、26、27三工，台中市隊欲用足足兩個月个時間來集訓、練習，毋-閣訓練个時間我攏 愛上課，無通請假參加，所以，家己自主練習。連紲兩個月个時間，除了上課以外，其他个活動全部按下 ，一心一意為著這場比賽。最後，總算皇天不負苦心人，予 咱提著全國賽个第一名，這就共 咱講欲做鋪面蟶，必須付出相當代價，一个上具體个實例。

繼續，欲講這个例，就是我這-媽 leh學拍羽毛球。細漢我算是較活骨个囡仔，逐項運動都有興趣，總--是，愛 開錢个運動就無機會學--著，像拍羽毛球這種球遐 愛錢，球貴som-som 閣快歹，當然就無通 bak。這-陣逐家攏 leh痟戴資穎，拍羽毛球个風氣變甲真旺，真濟人嘛想欲學拍。這學年來到國安國小教冊，學校有真sù-sī 个活動中心通拍羽毛球，所以就有一陣老師，佇逐禮拜二、拜四，四點下課了留落來拍球。羽毛球這个運動，我細漢無學--著，這-陣 遮想欲學，就那像人講--个，食老遮出癖，學--起-來加真食力。既然欲學就愛 較骨力--leh，無一定有法度做舖面蟶，嘛 袂-sái 傷 落-氣。自án-ne，拜二、拜四我攏第一个到球場，閒就看YouTube 个羽毛球教學抑是球賽。閣有，除了佇學校拍球，嘛 佇厝--裡敆牽手做陣拍，無，就家己拍壁練習。連紲兩個月，可能是操了過頭，手腕骨煞來受傷，不得已煞 著歇睏，真正是「食緊挵破碗」。這 敢是欲做舖面蟶需要付出个代價？

紲--落，講著做台語運動20 捅冬，台語教學嘛 欲倚20冬，總是希望留落來一sut仔物件。就佇幾年前，家己暗暗仔決定，欲用三年做一个坎站 ，就是以三年出一本冊做目標，毋管是文學創作--个，抑是台語教學个冊攏好，總是有目標就有方向。以咱 个進度，到今年已經完成兩本冊，就是《一台車黜規台灣》敆《相思想詩》，ǹg望三年內會-當出第三本冊。閣有，咱 嘛有掠一年寫30篇文章，毋管長--个 抑是短--个，欲定做是咱一年个 khòo-tah 。按-ne 咱就ǹg目標順順仔行，希望會-sái如期達成。人講：「人驚siap九，年驚中秋」，siap九咱是過--啊、定形--啊，今年中秋也賰無幾個月，已經寫幾篇--啊，猶未共盤點，總是盡人事、隨緣--啦。



#咱來講看māi專欄，本文使用教育部推薦漢字敆臺灣閩南語羅馬字拼音方案。

台文通訊BONG報307期，2019年10月出刊。



--------------------------------------------

歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
