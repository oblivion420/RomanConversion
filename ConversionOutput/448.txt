台文通訊BONG報: 追想四二四事件 敆 gún 兜（『我們家』） 个 故事 (第 4 葩)
作者：黃晴美



選嫁台獨青年做伙行台獨路


佇師大英語中心專修英語hō͘我加得著1個重要个 做學問求智識个 工具。出國以後佇研究所讀1 年个 社會學，雖然無提學位，soah hō͘我加去拍 開1 面窗，通 看外面个 世界。結婚以前，自財已經去離美國首都Washington DC駛車40 分鐘个 海港城Baltimore 个 建築公司硩 食頭路。結婚以後，我離開Pittsburgh去Baltimore開始過進入社會个 生活（雖然猶 無辦法完全離開校園，暗時有去Johns Hopkins大學个 夜間部讀統計學）。

Gún 做伙去參加社會運動，尤其是60 年代个 民權運動。會記得阿青1 歲左右个 時，gún chhōa 伊 去參加佇 Washington DC 个 民權遊行，捒 gín-仔 車踅美國總統tòa 个 白宮，抗議美國白人對其他族群——特別是對烏人个 歧視。愈參入美國个 社會，愈會去感覺「受國民黨專權統治个 台灣」彼-kóa 政治社會个 病態，參加台灣獨立聯盟組織就變做是真自然个 tāi-chì，因為gún 嘛希望有1 個屬佇 加-kī 个 開放个 社會敆 國家。

為著欲 集中獨立運動个 效率，自財佇 1968年chhōe 著佇 New York市1 間有名个 建築公司，Marcel Breuer 个 頭路，考慮著gín-仔 細漢，無適合tòa 大都市N.Y.，規 家搬去Edison New Jersey tòa，自財坐火車通勤，我早暗駛車去火車站送敆 接。

Gún tòa 个 彼 個社區是1 個典型个 N.Y.~N.J.通勤家庭區，ká-那 1 個小島，無管欲 做siáⁿ-mih tāi-chì，攏 著-愛 有車做船，用gín-仔 跤 是絕對泅bōe 到--个。對一般正常个 通勤家庭來講是1 個理想个 住宅區，gín-仔 有安全个 環境通 敆 頂下歲仔 个 朋友耍；少年个 ma-ma 家事做完就逐家相chhōe，那 看gín-仔 耍 那 開講。

開始个 時，我想講進入去社區个 人際交流真重要，看阿青敆 其他gín-仔 耍會合，我就oan-焦 加入去開講。無到1 禮拜，我就chhōe 藉口無閣 去參加--lò͘，因為我發見𪜶 談个 內容除了gín-仔 以外，就是攏 圍佇-leh 畫妝、時裝、án-chóaⁿ hō͘ 翁婿歡喜、toh 位有時行个 家具通 買、愛情影片、某1家个 翁bó͘關係…等主題leh 踅。我有chiok chōe tāi-chì 愛 做，nah 有遐-nī chōe 時間去聽𪜶 餾 遐-个 tāi-chì？

我拄 leh 用無sâng 色彩个 大條膨紗線鉤1 條大地毯通 hō͘ 2 歲外个阿青，坐--leh 抑 是tó--leh thit-thô，圖面是「Pa-pa、ma-ma 敆阿青」。我嘛 leh 為欲 去讀个 Computer Programming 个 課做準備（1 禮拜1 暗愛 駛車去最近个 市），猶 有，上重要--个，關心故鄉台灣个 tāi-chì。






















自財參與台灣獨立運動个 工作愈來愈深，下班後隨會得轉--來个 日愈來愈chió，坐个 火車班愈來愈òaⁿ，我个 電腦課讀bōe 成。對家庭个 影響，心理上感覺上嚴重个 彼 遍是68 年6 月中阿傑出世2 禮拜發生个 tāi-chì。阿傑chiok 𠢕 食，我个 奶無夠，著-愛 用牛奶粉補。彼 日牛奶硩-欲 無--啊，車hō͘ 自財駛去囥 佇火車站，彼 日伊 無siáⁿ-mih 會愛 開，下班以後隨會得買牛奶粉轉--來。欲 暗仔 自財敲 電話轉來講牛奶粉伊 買--lò͘，毋-閣 臨時有tāi-chì，愛 開會會較 òaⁿ--1-點-仔 chiah 轉--來。阿傑个 牛奶粉補完--lò͘，猶 無老爸 个 影，用摻蜜个 水hō͘ 欶，欶 水bōe 飽，無幾分鐘後，伊 又閣 大聲吼。我想講（也希望）經過這chām 時間已經有閣 生產1 點仔 奶--lò͘，就閣 hō͘ 伊 食奶，伊 大力欶--幾-個-仔，hō͘ 我疼甲 大聲ai--出-來，伊 欶 無奶嘛 氣甲 大聲吼。欲 án-chóaⁿ？抱leh 搖，無效。放伊 吼？Bōe 用--leh！會共 隔壁--个 吵醒--起-來。


「乖，乖，毋-通 吼，pa-pa 坐个 火車chit-媽 到站--阿。Pa-pa liam-mi 就會駛車提牛奶轉--來。」

時鐘个 長針 1 步1 步行，到--lò͘！到--lò͘！無停車聲。長針閣 繼續行，阿傑--仔 閣 繼續吼。唯一个 辦法，敲 電話hō͘ 附近唯一个 台灣鄉親，拜託𪜶 半暝提牛奶來救gún 母仔 kiáⁿ。

自財个 解說是臨時發生个 tāi-chì 隨時愛 解決，伊 嘛無êng 到連暗頓 都無好好仔 食，soah 無閣 敲 電話，干-焦ⁿ想講緊辦好通 緊轉--來。這項tāi-chì 替gún 決定愛 隨搬去N.Y.市。Chiâⁿ緊就佇 Queensborough區个 Jackson Hights chhōe 著厝。

Jackson Hights 个 環境當然無Edison 遐 遐-nī 好，毋-閣 自財會得節省來來去去火車通勤个 時間，而且逐項方便，離Manhattan 个 Central park、幾若 個有名个 美術館、博物館、Bronx 个 動物園、Long Island 个 沙埔…等所在攏 無jōa遠，駛車毋 免jōa 久就會到，若有半日个 時間，就會得chhōa gín-仔 去踅-踅、行行--leh；因為地點方便，聯盟同志tiāⁿ-tiāⁿ 佇 gún 厝聚會，阿青、阿傑敆 𪜶 pa-pa 見面、thit-thô 个 時間增加真chē，𪜶 爸-kiáⁿ 个 關係變甲 chiok 親密。猶-閣 有1 個重要个 好處，2 個gín-仔 雖然聽無大人leh 講siáⁿ-物，𪜶 tùi 細漢就感覺著𪜶 个 爸母敆 tiāⁿ-tiāⁿ來厝
--呢 个 彼-kóa阿伯、阿叔、阿姨有1 個𪜶 熱愛个 所在，彼 個所在叫做台灣。

佇 New York市這個大熔爐个 爐心，用siáⁿ-mih 款个 教育方法教學个 學校都有。自財建築公司个 1位同事介紹𪜶 cha-bó͘-kiáⁿ leh 讀个 彼 間Montessori（『蒙特梭利』）幼稚園，共 彼 位同事送个 資料讀完以後，流佇 我身軀內底个「教師血」已經chhiāng-chhiāng 滾--啊，hō͘ 我kiōng-欲 坐bōe 牢。這個教育法个 基本精神（也會sái 講是比其他教育法較 優秀个 所在）是：學習新个 物（mn̍gh）是所有gín-仔 出世就帶--來个 意願需要敆 能力，教育者上重要个 責任是為𪜶 設立1 個hō͘ 𪜶 會得受尊重，免受困擾个 學習環境，幫助𪜶 發展做會獨立思考、尊重加-kī 嘛 尊重別人个 個人。台灣欲 成功變做1 個獨立自尊个 國家、上需要--个 就是培養獨立自尊个 後1 代。Gún 隨做2 個決定：1. 送阿青去Montessori 學校讀；2.我加-kī去接受Montessori教師个 訓練。

彼 暝，我又閣 做夢，夢見台灣獨立成功，我會得轉 去台灣，訓練Montessori老師、公立个 Montessori幼稚園、小學ká-那 春天个 花草，佇台灣直直puh--出-來。

拄-chiah 到美國彼 chūn，拄--著-个、看--著-个 、聽--著-个 攏 隨時提來敆 台灣比較，隨看出民主開放个 社會敆 專制封閉个 社會之間強烈个差別（對比）。第一遍聽著1位美國人同學講著𪜶 个 總統，直接叫𪜶 總統个 名，ká-那 是硩 叫伊 个 同窗sâng 款，hō͘我心肝chhia̍k--1-下；佇 台灣干-焦ⁿ 有2個可能个 叫法，若毋 是X總統，就是臭頭仔。這個衝擊雖然細，伊 个 影響相當久長。Tòa 無jōa 久以後，嘛 開始看出美國並毋 是我所想个 人權平等个 天堂，毋-閣 對烏人个 同情猶-閣 一直攏 是留佇意識形態彼 個階層，一直到搬來New York tòa 以後，chiah有親身去體會𪜶 受--著-个 欺負。

逐遍駛車載阿青、阿傑去Bronx 動物園攏 tùi Central Park 上南pêng 遐 oat 入去有名个 Fifth Ave.（第五街），沿公園ǹg 北駛去Bronx區。Central Park北pêng 是有惡名个 烏人貧民區Harlem。坐佇 車內，沿路看外口个 街景，駛過第80 街以後，我就會愈看愈氣。開始彼 段攏 是大商店，路邊个 pùn-sò籠無滿，塗跤 無紙，愈ǹg 北駛，籠仔 愈滿，塗跤 開始有紙，籠仔 下跤 个 紙愈來愈chōe 。New York市政府若oan-焦無派清潔人員去清大商店區、有錢人區个 pùn-sò 籠，籠仔 跤 个 紙是毋是oan-焦會堆甲 1 大堆？

欲 送阿青去Montessori學校著-愛 駛1 段2 pêng 攏 烏人tòa 个 街路。Kôaⁿ 天落雪，車駛到彼 段街著-愛 特別注意，因為彼 段街路个 雪無人去清。目chiu 看，心內不平，毋-閣 毋敢氣，車內有細漢gín-仔，專心駛車較 要緊。逐遍拄 著東方人（包括台灣人在內）無經過頭殼想，習慣性tè 白人批評烏人天性pīn-tōaⁿ、啦-霎，我就會提出這2 個我觀察--著个 現象講hō͘ 𪜶 聽。

美國个 社會，「白人」、「非白人」、「烏人」1 層1 層分甲 真清楚（當然有例外）。我真佩服民權運動領袖，美國个 烏人博士牧師Martin Luther King（『金恩』），伊 反對美國參入去越戰，伊 嘛 無贊成烏人个 民權運動用「Black Power」（烏色力量）做口號。伊 認為所有个 散赤人無分皮膚个 色彩，應該聯合--起-來，爭取𪜶 个 民權（註1）。咱 所有愛台灣个 人，無分原住民、Hō-ló 人、客人抑 是tè 蔣介石來个 新移民，嘛 著-愛 聯合--起-來，互相平等對待，保護咱 共同个 生存空間，防止台灣hō͘ 彼-kóa 干-焦ⁿ 顧滿足私人野心敆 利益个 人（無分原住民、客人、 Hō-ló 人抑 戰後新移民），chiū 台灣出賣hō͘ 中國。

自財彼 個時chūn 是台獨聯盟總部个 執行祕書，𪜶 開會个 題目若是我會ēng-leh 知--个，共阿青、阿傑送去睏以後，我手提做hō͘阿青个 衫（抑 是別項家事），那 聽討論那 thīⁿ。 有時仔 gún 个 客廳會變做做布旗仔 个 工廠，做衫車仔 chhia--出-來-个 毋是gín-仔 衫，是遊行用个 布旗仔，布頂貼--个 毋是加-規-仔、花、鳥抑 是貓仔 敆 狗仔，換做是敆 台灣獨立有關係个 漢字敆 拉丁字母。

1969年為著欲 去Williamsburg替故鄉台灣來个 少年野球隊（『少棒隊』）加油，我thàu 暝做“TEAM OF TAIWAN, NOT REP OF CHINA”（台灣隊，毋是中華民國隊）彼 支長橫布旗，為著欲 減chió 風.吹--來个 時加eh 旗頂个 壓力，通 較 好攑，做好了後thiau工閣 佇 幾個部位策略性个 加 幾若 個大大个 空 。彼 遍因為阿傑猶 真細漢，我留佇 厝--呢，無tè 去鬥攑布條旗仔，無參與著彼 場「台灣」保衛戰。

1971年 台灣少年野球隊（『少棒隊』）閣 遠征Williamsburg，彼 時阿傑就欲 3 歲--lò͘，會得拜託阿雪姐--仔 照顧，我就有去參加，為台灣野球少年軍敆「台灣空軍」（註2 ）加油。

厝--呢 有細漢gín-仔 著-愛 chhōe 出1 個bōe 去hō͘ gín-仔 受負面影響个 方式參加獨立運動。參加遊行敆 其他無適合chhōa gín-仔 去个 政治活動个 時，幾個仔 ma-ma 就輪流集中照顧gín-仔，hō͘ 其他个 ma-ma 會得放心去為運動出力（註3）。另外1 個較 好參與个 活動是暗時个 讀冊會。自財有佇 厝--呢 个 暗時，chhòng hō͘ gín-仔 去睏了後，自財會得tòa 厝--呢 做伊 个 tāi-chì，我就會得走--啊。Gún 除了讀有關台灣个 書，像George Kerr 个 《Formsa Betrayed》（被出賣个 台灣）以外，嘛讀其他民族建國个 奮鬥史，1 個做報告，逐家討論。因為個性敆 gín-仔 猶 細漢个 關係，我一直攏 無行佇 上前線。

註1：可惜，1968年4月初4，金牧師去美國南部Memphis城關心以烏人清潔工人做主體个 罷工，佇 遐 hông 開chhèng 刣--死。

註2：台獨聯盟租飛機，機尾拖1 個大標語：「台灣獨立萬歲」，佇球場頂頭踅。當場个 國民黨駐外人員攏 愣--去，有人罵講『台獨竟然有空軍！真他媽的！』（陳銘城：「海外台獨運動四十年」，154頁）

註3：我欲 佇 chia 向1-kóa 恬-恬 硩 做後勤个 盟員太太（『無名英雌』）致上大个 敬意。佇 無親無chiâⁿ 个 外國，𪜶 chiū 規 家个 擔焦ⁿ--起-來，hō͘ 𪜶 个 翁婿會得放心共 上班趁生活費以外个 時間、精神奉獻hō͘台獨運動，嘛 hō͘ 其他个 太太會得出面抗爭。

【猶 未煞，chiah-閣 繼續】

說明：本文2001.08.15刊佇《台文BONG報》雜誌第59期，台灣人寫真專欄；彼時个《台文BONG報》羅馬字採用傳統白話字。



#台文BONG報

#台灣人寫真

#黃晴美

#424

歡迎捐款贊助　#李江却台語文教基金會

（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

-----------------------------------------------------------------------------------------------







天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：阿4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
