台文通訊BONG報: 走讀台灣海岸線
中華大自然教育協會講師邱慶耀做自然環保志工有30外冬--啊，伊自13歲做囡仔个時，就綴師傅做印刷，攏蹛佇山頂，毋 捌看過海是生做圓抑是扁。有一回，師傅娶伊去台北縣八里海墘仔拭-thô，伊遮初次bak著鹹澀个海水，那搧秋凊个海風那 喝講：「這就是海--喔！媠 甲哭爸！」邱老師閣講咱台灣長期戒嚴个關係，海成做守衛台灣个軍事界線，一般人袂-sái凊彩行跤到，久--來就變做對海成生疏。因為生疏，所以對海有真濟誤解；因為生疏，對海就無太深个感情。若欲 共 咱對海洋个疼痛揣--轉-來，第一就是愛去熟sāi--伊，有心欲接近--伊是上要緊--个。



一二十冬來，慶耀老師娶有志kōo行--个，去認捌台灣四箍圍个海岸，行過沙埔、石頭仔山坪敆打馬膠路，用心愛台灣。伊看著大自然个美景，嘛看著人工破壞个傷痕。譬論講，宜蘭以往有一个頭城海水浴場，百年來，熱--人个時，是厝邊隔壁敆朋友弟兄相招去耍水、搧海風敆拍lā涼个海埔，1990年代以來，為著欲發展漁業敆商業，政府佇浴場北爿面起造烏石港，所khōng 个駁岸阻擋海沙流來浴場，致使海沙埔原底个沙仔予海湧一sut仔一sut仔沖徙去外海，無沙通補--入-來，海水順勢食入來庄頭。鄉親為著欲護庄，煞就愛 世-kuè 擲肉粽角hām大掔石頭來擋海水，天然个海沙埔美景就án-ne來變做無情个紅毛塗岸，遮短短--仔 30冬niâ，就規个走精變款--去--啊。這號人做得來，拍歹自然環境个代誌窒倒街，已經無--去个雲林三條崙海水浴場hām恆春半島个加洛水風飛沙就親像án-ne。

天然環境損害了後，在地个生態也綴 leh無--去，môo-khî-仔（毛蜞仔）hām海龜失去食翼、遮-閘 敆放卵做岫 个所在，𪜶就袂 閣來遮生湠，若毋是世-kuè走揣生路，無，就是孤毛tse̍h種。邱老師踅過規台灣个海岸，雙跤行、目睭看、耳仔聽、鼻仔鼻、手骨摸，更加是用心去感受，伊鼓勵咱 hām大自然做朋友，培養觀察敆欣賞个本事，遮有法度發見美麗个母親台灣。

彰化Ông-king（王功）个海墘仔出名飼蚵仔，當頭白日个時，海湧滾絞，沖著沙埔个石頭，激起一phō一phō大大細細个水pho，一般人行leh過，袂倚去共看，邱老師會 跔落去欣賞。拄激--起-來个水pho，水kânn 較濟嘛 較細型，是透明無色--个，過一時仔，pho變大變薄，日頭光tshiō落到tè，變化做七彩--个，閃閃sih-sih，tng-硩好看个時，一下手就破--去--啊！佇 這十外秒仔个水pho小世界，老師講甲是歡頭喜面，喙角全pho，這時電火照著老師个喙pho，也是金光七彩--个！足想欲 綴伊去走讀台灣遮-nī仔媠 个海岸。

這 改演講也有講著海邊無仝天時个風聲敆水影个交插變化，以及植物hām動物佇變化多端个環境內底，欲按怎樣來生存；也有頭殼額仔包pōo-kin，佇路邊喝賣菜蔬老阿媽个人情故事，展現--个是人佇台灣海岸走跳，用心交陪hām歡喜分張个疼心。後改 咱若出外去遊賞，愛 會記--得：「顧行路會失覺察，愛 那停--leh，遮有好光景！」
李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：蔡天享






編按：本文是7/19「棲地復育台語講座~咱个海邊咱个厝邊─環島海岸健行看著美麗佮哀愁─講座摘要記錄，主講者是中華大自然教育協會邱慶耀講師。台灣蠻野心足生態協會舉辦个「蠻野講堂」對 2019年3月份起敆李江却台語文教基金會合辦規劃十場有關生態環境議題个台語講座，歡迎逐家佇逐個月第三禮拜五暗時七點到九點，同齊來「呷米共食廚房」（台北市中正區衡陽路9號3樓）擴展家己个台語棲地（tshe-tē）！詳細資料會-當看「台灣蠻野心足生態協會」FB專頁。




中華大自然教育協會講師邱慶耀做自然環保志工有30外冬--啊，伊自13歲做囡仔个時，就綴師傅做印刷，攏蹛佇山頂，毋 捌看過海是生做圓抑是扁。有一回，師傅娶伊去台北縣八里海墘仔拭-thô，伊遮初次bak著鹹澀个海水，那搧秋凊个海風那 喝講：「這就是海--喔！媠 甲哭爸！」邱老師閣講咱台灣長期戒嚴个關係，海成做守衛台灣个軍事界線，一般人袂-sái凊彩行跤到，久--來就變做對海成生疏。因為生疏，所以對海有真濟誤解；因為生疏，對海就無太深个感情。若欲 共 咱對海洋个疼痛揣--轉-來，第一就是愛去熟sāi--伊，有心欲接近--伊是上要緊--个。









一二十冬來，慶耀老師娶有志kōo行--个，去認捌台灣四箍圍个海岸，行過沙埔、石頭仔山坪敆打馬膠路，用心愛台灣。伊看著大自然个美景，嘛看著人工破壞个傷痕。譬論講，宜蘭以往有一个頭城海水浴場，百年來，熱--人个時，是厝邊隔壁敆朋友弟兄相招去耍水、搧海風敆拍lā涼个海埔，1990年代以來，為著欲發展漁業敆商業，政府佇浴場北爿面起造烏石港，所khōng 个駁岸阻擋海沙流來浴場，致使海沙埔原底个沙仔予海湧一sut仔一sut仔沖徙去外海，無沙通補--入-來，海水順勢食入來庄頭。鄉親為著欲護庄，煞就愛 世-kuè 擲肉粽角hām大掔石頭來擋海水，天然个海沙埔美景就án-ne來變做無情个紅毛塗岸，遮短短--仔 30冬niâ，就規个走精變款--去--啊。這號人做得來，拍歹自然環境个代誌窒倒街，已經無--去个雲林三條崙海水浴場hām恆春半島个加洛水風飛沙就親像án-ne。



天然環境損害了後，在地个生態也綴 leh無--去，môo-khî-仔（毛蜞仔）hām海龜失去食翼、遮-閘 敆放卵做岫 个所在，𪜶就袂 閣來遮生湠，若毋是世-kuè走揣生路，無，就是孤毛tse̍h種。邱老師踅過規台灣个海岸，雙跤行、目睭看、耳仔聽、鼻仔鼻、手骨摸，更加是用心去感受，伊鼓勵咱 hām大自然做朋友，培養觀察敆欣賞个本事，遮有法度發見美麗个母親台灣。



彰化Ông-king（王功）个海墘仔出名飼蚵仔，當頭白日个時，海湧滾絞，沖著沙埔个石頭，激起一phō一phō大大細細个水pho，一般人行leh過，袂倚去共看，邱老師會 跔落去欣賞。拄激--起-來个水pho，水kânn 較濟嘛 較細型，是透明無色--个，過一時仔，pho變大變薄，日頭光tshiō落到tè，變化做七彩--个，閃閃sih-sih，tng-硩好看个時，一下手就破--去--啊！佇 這十外秒仔个水pho小世界，老師講甲是歡頭喜面，喙角全pho，這時電火照著老師个喙pho，也是金光七彩--个！足想欲 綴伊去走讀台灣遮-nī仔媠 个海岸。



這 改演講也有講著海邊無仝天時个風聲敆水影个交插變化，以及植物hām動物佇變化多端个環境內底，欲按怎樣來生存；也有頭殼額仔包pōo-kin，佇路邊喝賣菜蔬老阿媽个人情故事，展現--个是人佇台灣海岸走跳，用心交陪hām歡喜分張个疼心。後改 咱若出外去遊賞，愛 會記--得：「顧行路會失覺察，愛 那停--leh，遮有好光景！」 







#棲地復育台語講座 專欄，本文使用教育部推薦漢字敆臺灣閩南語羅馬字拼音方案。
台文通訊BONG報305期，2019年8月出刊。



歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox


郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
