台文通訊BONG報: 華語个台語借詞敆漢字音个台語看板（有聲♪）
◎Lîm Lē-gio̍k


 

清朝統治台灣時期就有人用漢字書寫諺語、民謠个歷史，日本殖民統治時期台灣人開始用漢字來寫台灣流行歌，因為有30%台語詞素無法度用漢字來表述，致使逐家會凊彩亂借字。《李筱峰專欄》〈台語文浩劫〉一文指出現代个人攏烏白造字，用漢字音讀--出-來个漢字來書寫台語文，譬如：當選→凍蒜、白癡→北七等，這寡詞已經敆原底个語意無符合，會-當講是將漢字音提來代替、變做台語書寫个注音工具爾-爾。相對--个，華語hām台語長期接觸下嘛有一寡新創詞出現，華語向台語借--過-來所產生个新詞彙，簡稱MT（華語个台語借詞），新創詞是屬佇華語本來無存在个詞彙，因為借入MT，受著台語影響來擴充華語个辭彙量，譬如：沒法度、好佳哉、老神在在、三不五時…等（謝菁玉、陳永禹，1998:566-568）。

以早行佇街仔路，從來毋-捌注意過看板有啥mih特別吸引--人个所在，干-焦知影看板是欲 hō͘消費者順利揣著店名个大張廣告單爾-爾。佇五花十色个看板當中，長期以來受著生活環境快速个變遷敆大眾傳播媒體个影響，咱看--著个多數攏是以華語發音个看板較濟，tsiâⁿ少是以正港台語發音來標示--个。近年來，台灣本土意識漸漸出頭，有一寡台語借漢字音个本土化台語看板漸漸變濟，毋-閣，啥物是台語看板？伊个界定其實介簡單，只要用華語（漢字音）讀--出-來个音無任何意義，閣來看敢有借入MT，án-ne就會-當 tsiâⁿ清楚分辨是毋是台語看板。

台語看板佇平面敆電子媒體廣告巧妙運用台語文字hām語言，目的是欲營造心適、趣味閣親切个形象，進一步影響、改變社會大眾過去對台語个刻板印象，包括一寡民間个商業，親像『輝休逗』（火燒島）飯類.滷肉、『璺魛灶咖』（阮兜灶跤）海鮮現炒、『什咪哇鍋』（啥物碗糕）羊肉爐等；政府機關个廣告文宣，親像交通部駕照宣導个｢無照就麥走」、2013『來台南－懶懶蛇（luā-luā-趖）文化慢走』活動等；政治人物選舉候選人競選个理念敆口號，譬如「骨力打拼」、「鬥陣車拼」、「好差甲」、「不通青菜」等，攏是欲透過台語看板來傳達𪜶 个本土風格，giú近敆社會大眾个距離，希望營造趣味、心適氣、親切个形象。

閣來以電視廣告｢京都念慈庵」川貝枇杷膏、｢鄭杏泰救肺散」這兩支廣告來做例，因為電子數位媒體『置入性行銷』个關係，其中『京都念慈庵』這个產品个廣告是講華語，｢鄭杏泰救肺散」是台語發音，經過電視个傳播，雖然是漢字个廣告，咱 攏是以第一擺接觸--著个音來講這項產品个名稱，並buē 共 這个名稱改做其他个發音。閣來，因為現代科技快速个進步，會-當講每一个人个身軀邊攏有智慧型个手機仔、平板電腦等3C產品，像這-媽逐家攏有leh用个『LINE貼圖』，tiāⁿ有一寡用台語文創作个『貼圖』，譬如：穿厚燒（穿 hō͘ 相）、甘溫啦（敢-un--啦）、那ㄟ安捏（那 會 án-ne）、蝦毀（siáⁿ-huè）、幾霸分（一-pah-薰）、熊蓋讚（上-介 tsán）等等，雖然毋是看板个類型，嘛 會-當算是語言景觀『置入性行銷』个一種。

近年來民間个店頭、金融機構、科技3C產品即時傳達个訊息功能、政府單位个廣告文宣敆政治競選活動使用台語看板廣告个機率愈來愈懸，為啥物有愈來愈濟台語看板出現，目的就是欲 giú近消費者hām民眾个距離，這就是本土語言上大个功能。若對社會語言學去看台語看板个詞彙敆用字，會-當看出咱 个語言結構有問題，以《教育部臺灣閩南語常用詞辭典》網路版收錄个｢這馬」、｢連鞭」這兩个辭彙來做例，這兩个辭彙是咱 佇日常生活tiāⁿ leh用个辭彙，假使無特別學過台語音个漢字，請問有偌濟人讀會出--來？明明咱有使用台語个需求敆 ǹg望，為啥物 咱無法度用合 咱家己氣口个羅馬字「這-媽」、「liâm-mi」 共寫--出-來？

佇社會个各種交際溝通工具當中，每一種語言攏是互相影響、透lām hām借用--个，每一種語言一直leh產生空間占用个過程，語言景觀也綴 leh擴散，語言个分布敆景觀嘛變甲愈來愈複雜。華語hām台語是目前台灣兩大使用語言，過去个『國語政策』是謀殺各種族語个錯誤政策，欲按怎提升本土語言个語言景觀能見度對弱勢族群特別重要。台語看板會-當 tsiâⁿ做是語言景觀（linguistic landscape）个主要表現方式之一，語言景觀是政府抑是私人商業機構敆社會大眾溝通个重要工具敆管道，語言景觀也是提升本土語言活力个重要因素，無論是佇教育面頂愛建立正確个書寫系統以外，佇推廣个部分也愛提高本土語言景觀个曝光度，當然愛 hām創新个『置入性行銷』做結合，án-ne 遮有法度全面影響、改變台灣本土語言个生存環境。

參考冊目
謝菁玉、陳永禹《第二屆台灣語言國際研討會論文選集》〈國語中的閩南語借詞對國語所產生的語意影響〉，文鶴出版有限公司，1998:565-583。
