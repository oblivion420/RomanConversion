台文通訊BONG報: 《台文通訊》敆海外台獨運動


#台文通訊30週年經典回顧 專欄。 台文通訊BONG報327期，2021年6月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox有固定的長期捐款， 讓更多的台語文相關計畫可以穩定的推行，感謝逐家。
作者：草地人編按：原文佇 2004年11--月，《台文通訊》第128期，第13頁刊出；漢羅用字有閣調整--過。台獨運動覺醒佇二二八事件國殤个心疼；台獨運動開始佇海外留學生个思鄉夢；台獨運動開花佇本土性政黨个執政；台獨運動落實佇台灣新文化个形成。毋-閣 chit款新文化形成个關鍵在佇台語文運動个成功抑是失敗。無家己語文个文化是空殼个好看，無久長个 ǹg望；當然也袂有家己特殊民族性个建立敆生湠。Chit款認知敆決心促成1991年《台文通訊》佇洛杉磯个 Torrance創立。佇 1991年前，海外台獨運動个關心面干-焦ⁿ限制佇政治个層次，親像廢除戒嚴个咒筐；消除烏名單个惡夢；抗議島內無人權个政治關監；島內民主政治个呼籲；爭取台灣政治个自主性……等，攏是政治性个關懷。真少人有想著欲有家己新文化个建立，閣-較免講是家己語文个推動。Chit款情形，敆海外台獨運動本身个 khùi力加減有關係。政治關懷是迫切主要个運動內容，親像聲援美麗島事件、陳文成事件、林--家兇殺个新二二八恐怖；本土性政黨个成立……等具體性个行動。當時雖然有《公論報》敆《太平洋時報》个新創立，但是關心面離袂開政治性个層次。差不多完全無磕著欲有家己个新文化抑是台灣固有文化个宣揚。一直到1991年，島內有《新文化》雜誌敆海外《台文通訊》个成立，chiah開始有chit款个覺醒敆鼓吹。《台文通訊》開始佇鄭良光Torrance 个辦公室。因為佇進前，有鄭良偉教授來Torrance 个台福教會舉辦台語文个研習會。有幾位同鄉（王秋森、許清煌、洪茂澤）感受著台語文久長受壓迫敆輕視，真迫切來鼓吹挽救chit个kiōng-kiōng-欲受消滅个母語。逐家參詳撥一點仔時間來鬥關心。利用每禮拜二暗佇鄭良光个 Torrance辦公室聚會，學寫台語敆分享讀冊个心得。然後由鄭良光獨立創辦chit份四頁个小刊物。伊家己敆另外一位兄弟（精兵）負責寫稿。因為chit陣人攏是教會个信徒，𪜶 ǹg望佇台灣新文化形成个時，會-當注入基督教文化个精華來取代中國文化个封建思想，所以佇第二年𪜶也推出「台灣百合論壇」，由精兵（筆名）執筆敆台灣幾位關心个牧師（黃伯和、董芳苑、王貞文）鬥跤手。用台文來寫神學性个論題敆同鄉分享，開始台語文運動全面性个推動。佇發行个第二年，佇台灣本土成立《台文通訊》聯誼會，由陳明仁敆陳豐惠負責。推動到每一个縣市，也訓練台語文个師資。佇《台文通訊》个前四年，攏是鄭良光家己獨資支持chit个刊物，後--來由陳柏壽牧師牧養个教會所成立个聰美基金會接辦，李勤岸接編輯三年。到第八年，由陳雷……等加拿大个幾位有志接辦，繼續chit款台語運動个香火。《台文通訊》个標誌是一个犁田个人佇一枝蠟燭火个內面。Che是強調chit个刊物个草根性敆啟發性。親像佇《台文通訊》成立个前兩年，仝chit陣關心台獨个教會朋友成立「光臨團契」關懷台灣个弱勢團體（幼妓、原住民等）向台灣本島呼籲人權性个關懷。後--來有彩虹專案、勵馨園个成立，專業關心台灣弱勢婦女个運動。《台文通訊》是一个平面性个小刊物，毋-閣伊所發起个台語文運動已經影響台灣本土政黨个關心。佇通俗个學校教育加入台語文个課程。佇高等教育也有台灣文學个課程。毋-閣 chit款个台語文運動猶離「新語文、新文化、新民族、新國家」个目標真遠。親像採用台語文个平面媒體猶是非常少；佇台灣个高等教育猶無台語文系所；佇官方个文件猶無有台語个書寫；佇商業性个廣告猶是用中文做主體。Che表明台灣个獨立運動猶是停佇政治層次，對文化獨立个努力猶是初步。一个本土性个政黨若忽略本土語文个正當性敆主體性，干-焦ⁿ注重佇政治上个權益，che是無根个台獨運動，親像台灣本土个教會（長老會）因為過去無投入佇台語文運動，𪜶 个第二代、第三代會友流失到華語教會，佇政治个立場也偏向中國主體个立場。Che證明，若無家己个語文，就袂有家己个文化，無家己个文化，所起造个國家是空殼--个。有一个實例會-當做咱 个參考。以色列佇西元前587年亡國。𪜶 个百姓流散佇逐款語文个國家。𪜶 个先覺者，強調家己个語文保持，佇每个禮拜六聚集第二代教𪜶希伯來文敆猶太文化。Che是猶太人安歇日个文化來源。一个猶太人若毋守安歇日制度，就是民族个罪人，che是亡國亡族个開始。Chit款堅持hō͘ 𪜶有khùi力佇 1947年重建家己个國家。雖罔是小國，佇四圍阿拉伯勢力个威脅，因為有真強个文化認同，hō͘ 𪜶 毋驚亡國个威脅。海外台獨運動有濟濟團體硩學習猶太人建國運動个路徑（親像FAPA、TACL等）。毋-閣 猶是停佇政治个層次。雖罔目前有台灣傳統週个慶祝，che是表演性个活動，對佇固定台語文活動个參與 猶是非常非常少。Che表示海外台獨運動是無根个運動。關心台灣獨立運動个多數是第一代个中古老人；閣 20年，chit个世代个人攏歸土，海外台獨運動會變做歷史名詞。彼時，台灣若閣受中國併吞，啥mih人會 閣再關心--leh？彼時，也是濟濟人台獨夢醒个時。為啥物 著 chiah-nī悲觀--leh？因為《台文通訊》个草根運動个呼籲並無得著海外台獨運動主流个重視敆具體个支持。無家己个語文，就無家己个文化；無家己个文化，就無家己个民族；無家己个民族，所建立个國家是別人个附庸；早慢會受併吞，che是真淺个道理敆歷史演進个結果。#台文通訊30週年經典回顧 專欄。 台文通訊BONG報327期，2021年6月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox有固定的長期捐款， 讓更多的台語文相關計畫可以穩定的推行，感謝逐家。
編按：原文佇 2004年11--月，《台文通訊》第128期，第13頁刊出；漢羅用字有閣調整--過。

#台文通訊30週年經典回顧 專欄。 台文通訊BONG報327期，2021年6月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox有固定的長期捐款， 讓更多的台語文相關計畫可以穩定的推行，感謝逐家。
#台文通訊30週年經典回顧 專欄。
台文通訊BONG報327期，2021年6月出刊。


