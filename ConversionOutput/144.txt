台文通訊BONG報: 上媠 个期待（有聲♪）
◎樊德珍






佇 阮下決心欲參加成大全民台語文認證个測驗彼工起，阮 个生活就有小可改變，嘛 會-sái講是相當無閒敆充實。 

因為一方面愛去學校代課；一方面閣 著-愛 tiāⁿ-tiāⁿ提有關台語文个册來讀，讀暝閣讀日，徛--leh也讀；坐--leh也讀，不管時就是提台語册一直讀讀讀，唸唸唸，恐驚若有一字無看--著，就會 hō͘  落-kau--去！我个頭殼想遮想遐，想甲 kiōng-欲無頭神。會記得有一擺共洗頭毛水當做是洗身軀水就共伊洗--lueh，閣-較嚴重是共燒水當做冷水共伊啉--落-去，啉 甲哀哀叫那 leh燙死豬仝款。想著這項代誌嘛 tiāⁿ-tiāⁿ家己起愛笑！ 

閣再tiāⁿ有暗時欲睏个時陣，睏袂落眠个情形，羅馬字不時嘛走出來hām 阮 耍 am-ko̍k雞敆 hām 阮 覕相揣，逐日起床攏感覺睏無啥夠眠。 

為著欲拚這个考試，連阮 往過tiāⁿ-tiāⁿ去公園行敆飼魚个心適嘛暫時共伊停--起-來。阮為著台語認證攏無去運動，身材kiōng-kiōng-欲走精--啊！ 

考試个時間一步一步接近--啊，阮 敆仝梯个好朋友逐日攏為著這份理想敆 ǹg望leh拍拚。毋-閣逐个考了攏無啥mih笑容，看--起-來攏是面憂面結喝講「歹考，歹考！」佇 彼-陣 阮 个心情嘛無真好。 

雖然是án-ne，阮逐个嘛無真濟時間通 閣去想彼擺个考試--啊，因為阮 liam-mi就欲 閣參加後一个教育部舉辦个考試--啊！有時陣想--著心嘛 猶-閣是結規丸，總是阮逐个攏 足希望有好个結果來發生！ 

放榜彼工，阮 个心情那像leh洗三溫暖，一陣冷一陣燒，緊張leh期待。彼工真歹睏，閣-較 毋敢去上網來面對這个事實，隔轉（轉）工成績寄--出-來-啊，阮抱驚惶个心情，用phi̍h-phi̍h-掣 个雙手來共批殼拍開，阮一看：彼分數佇 阮面前看--阮；阮 嘛看--伊，阮 煞 愣--去-啊，這 敢是真正--个-leh？阮已經通過中高級个考驗--啊，阮 个艱苦攏有代價--啊，我足歡喜--个，這 嘛是阮上媠 个期待--啦！



（作者是2014秋季高雄第一社區大學台語班學員）
