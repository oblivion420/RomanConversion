台文通訊BONG報: 來去掠地牛（有聲♪）
台文通訊BONG報十月號（No.271）


-----------------------------------------------

▍來去掠地牛

作者：林美麗



細漢个時，hām阿公去掠地牛是我上快樂个代誌！

伊騎阿-tóo-䆀載我敆小弟，阿兄就騎跤踏車綴 佇後壁，就án-ne，阮一行四名，「phuh、phuh、phuh、phuh」騎對舊飛行機場遐。機場拄好佇屏南工業區个牆圍仔外，一片闊莽莽，較倚工業區彼頭个草仔生甲 őm-ōm，有人放牛佇 遐食草。阿公娶 阮 佇沙仔地這頭揣，遮四箍輾轉無圍也無閘，佳哉日頭無介 mé，若無，阮一定曝甲變人乾。

「地牛是啥？」我問阿公。阿公刁工共我hánn，講：「啊都蹛佇塗跤底个牛啊，伊嘛有兩支角，你若共弄，伊會 共你tak őo！」哪有可能？我毋信！伊若介大隻哪會蹛佇塗跤？而且阮雙手扲兩片薑－ia̍h無提加-si，是欲按怎「掠」？阿公教阮先揣有落陷甲親像酒漏仔个塗空，講地牛會 覕 佇內底納涼。

阿兄目色好，真緊就揣著一空，阿公共 阮 hiàm倚--來，閣 紲手遏一枝草仔枝，沓沓仔共伸入去塗空lā。無一下久，草仔枝有leh tín動，阿公緊共 giú--出--來，一隻殕-殕細細隻仔个龜仔，就予草仔枝釣--出--來--啊。哪會 遮趣味？地牛可能介 枵-sâi 个款，若無，阮 ia̍h無用啥物做釣餌，煞凊凊彩彩就共釣--著--啊。

阿公共地牛囥佇手底予 阮觀察。詳細共看，伊除了有一對角閣有六肢跤，連腹肚嘛圓滾滾，身軀頂有發幼毛仔，生做是有夠奇怪。阿公講：「地牛真戇，若揣無草仔枝，掣妹妹个頭毛來釣嘛 會使--得。」啥！欲 掣我个頭毛去釣地牛？我遮無愛--leh，到時若掣了了，我毋就變秃頭？

大漢了後，遮知影阿公講个「地牛」就是專門食狗蟻个『蟻獅』，伊會 覕 佇沙仔地抑是草埔个塗跤底，而且伊是「沙牛」毋是「地牛」，因為阿公毋-捌字，可能án-ne來hut 毋-著--去。伊閣有真濟偏名，親像：「沙豬」、「沙猴」，毋管伊叫做啥物，彼段掠地牛个日子，是阮做囡仔个時上媠 个記持。
