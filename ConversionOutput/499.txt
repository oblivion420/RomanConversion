台文通訊BONG報: 紀念溫柔、堅定个母語運動者：黃晴美
作者：陳豐惠  （李江却台語文教基金會執行長）

二月初聽著晴美姊佇瑞典過身个消息，雖罔心肝tiuh-tiuh疼，但是閣有淡薄仔感覺伊成有「福氣」－除了伊通脫離幾若年來个失智以外，聽講過身進前無艱苦偌久；顛倒是對晴美姊个翁婿Percy－八十幾歲个藝術家紳士－足 僫承擔這个意外个打擊感覺真毋甘。

大部份了解四二四刺殺蔣經國事件个有志大概攏知影晴美姊是參與這个事件个其中一个，但是應該真少人知影，晴美姊除了是台獨運動个行動者，嘛是溫柔、堅定个母語運動者。

講晴美姊是溫柔、堅定个母語運動者，因為伊用溫柔个聲嗽共別人講伊對「漢羅合用」台語書寫个認同，而且雖罔倚六十歲chiah有機會開始學習台語讀寫，真短个時間內就親身實踐，認定台語讀寫是台灣人个本份，家己無行動袂用--得；就算伊已經有嚴重个失智症頭，這幾冬有機會用skype通話个時，伊笑笑直直重複硩問--我--个總--是：「最近台灣个母語運動啥款（Chòe-kūn Tâi-oân 个 bó-gú ūn-撞 sáⁿ-khoán）？」，心心念念--个 攏是台灣个母語。

袂記得是1999年抑 2000年个時敆晴美姊結緣--个，伊當初大概是聽黃文雄先生講--个，一旦有機會轉來到台灣，為欲支持台灣母語運動嘛想欲了解相關資訊，就主動敆李江却台語文教基金會連絡，毋-若參加活動，閣不時捐款。伊主動講伊讀《台文通訊》、《台文BONG報》雜誌了後，感覺用母語chiah有法度寫家己真實个想法，就用家己學其他語言个方法加減試寫台文作品，想欲記錄家族个故事。

佇某一擺開講个時，我邀請伊替《台文BONG報》雜誌「台灣人寫真」專欄寫稿，伊隨就答應，但是希望我一定愛替伊看稿，伊驚家己對台語文用字个掌握猶無夠好勢；面對經過chiah-nī濟苦難閣 chiah-nī謙卑个長輩願意用母語寫家己个家族故事，實在真歡喜，就án-ne開始一篇一篇〈追想四二四事件敆 gún 兜 个故事〉編輯校對个過程。




2004年3月份，晴美姊特別配合「台文通訊海內外讀者聯誼活動」調整轉來台灣个時間，敆加拿大、日本、台灣个讀者hām《台文通訊》幾若任編輯熱烈交流、開講，我tùi難得个聯誼活動相片看著目睭光sih-sih、心滿意足个晴美姊。

晴美姊心思幼膩，溫柔體貼，寫好个文章攏 愛讀--過閣再讀，感覺有順chiah會放心。可惜〈追想四二四事件敆 gún 兜 个故事〉寫七葩了後就暫停--啊，晴美姊彼時是講伊認為有寡資料愛 閣走揣敆查證chiah 會-當繼續寫，後--來嘛毋知啥原因攏無閣寫；實在真遺憾！除了家族故事，晴美姊2002年主動建議欲 共瑞典「囡仔權利公約連線」團體tùi聯合國〈囡仔權利公約〉改寫了後佇國內推動个內容翻做台文通刊佇《台文BONG報》，這个系列嘛 佇雜誌連載幾若期，紀念文集干-焦收錄一篇，若有欲看其他篇--个歡迎連絡李江却台語文教基金會，彼時个合訂本有收。

十外冬來有一段時間，晴美姊平均一冬敆藝術家翁婿Percy轉來台灣一擺，若有轉--來，攏會相-chhōe。敆樸實个晴美姊hām藝術家Percy翁仔某做伙是介特殊个經驗，晴美姊總--是滿面笑容，台語、瑞典語、英語三款語言隨時切換，看情形做通譯，聽𪜶 个對話，雖罔真濟內容聽無，毋-閣我攏感覺chiok享受，因為佇目睭前--个是一對天使；會記得Percy有泅水个習慣，閣不時用色筆硩畫圖，毋-若送我幾若幅伊个作品，有一擺閣刁工送我一个伊手工雕刻个筆架。晴美姊嘛 捌送我瑞典製个動物圖杯chū仔敆餐桌chū仔，攏是chiok感心个同志情誼。印象chiok深--个是有一擺敆 𪜶翁仔某做伙去浸磺水，goán赤身露體那浸那笑談（chhiàu-澹），彼是我頭擺無穿泅水衫去浸磺水，但是攏 袂驚kiàn-數，顛倒感覺chiok輕鬆自在。事後便若回想著彼時个情景，攏想講彼凡勢就是「天堂」。

幾若十冬袂得轉來台灣个晴美姊，便若有機會轉--來，一定把握機會世-kòe行踏，伊生活一向樸實勤儉，但是chiok 𠢕經營心適个生活，像講挽路邊个春仔花觱ⁿ做花環做粧thāⁿ，啊若上興（hèng）--个就是買幾支仔滷雞跤沓沓仔chhńg、聊聊仔khòe。

Oān-若寫，頭殼內閣浮出有溫柔笑面个晴美姊敆你輕聲細說个講話聲，數念个話句kéⁿ 佇心肝íⁿ仔個外月--啊，一直躊躇欲寫啥較妥當，想想--leh就寫較無人知个你个另外一條運動跤跡；上尾欲 共你講：我欲 閣 共你攬--一-下，感謝--你！晴美姊，期待再相會！








#台文BONG報

#台灣人寫真

#黃晴美 

#陳豐惠

#424

歡迎捐款贊助　#李江却台語文教基金會

（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

-----------------------------------------------------------------------------------------------






天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：阿4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
