台文通訊BONG報: 台灣哲學敆實存運動
主講／洪子偉   記錄／吳宛霖本文是2021/5/12 个講座摘要記錄，主講者洪子偉是中研院歐美所副研究員。啥物是哲學? 毋是拆字、算命、看地理，哲學是西方文明个基礎，強調以理性敆邏輯方法來研究萬事萬項基本个道理，是啟蒙時代重要个精神；若是無理性敆邏輯个能力，就無後--來科學革命敆人權个運動。哲學个威力會-sái講比病毒閣-較恐怖，若大腦予 uè--著，可能會改變人類行為。Locke（『洛克』）、Rousseau（『盧梭』）个「天賦人權」湠到18世紀歐洲大陸个革命風潮。Descartes（『笛卡爾』）、Bacon（『培根』）个科學方法危害著數千年基督信仰个基礎。毋-若 án-ne，思想閣 會演化，突變自Hegel（『黑格爾』）敆 Feuerbach（『費爾巴哈』）哲學个『馬克思』主義（Marxismus）開始，尾--仔湠到全球，影響百年來个國際局勢。遮-个哲學思想，tiānn-tiānn是影響人類文明興敗个力量。1868年明治維新，日本創辦開成學校成做研究敆教授西學个官方機構。民間學者嘛系統性引入英國效益主義（Utilitarianism）、自由主義（liberalism）等思潮。1877年東京大學成立，文學部第一科包含史學、哲學敆政治學。是哲學頭一擺以現代專門學科出現佇東亞。你可能會問「傳統中國敢無哲學？」近代哲學會-sái講是過水貨，毋-閣古早時中國个儒、道思想敢 會-當算是哲學？這一直攏有爭議，譬如禮記講『尊師重道』，Aristotle（『亞里士多德』）嘛有講『吾愛吾師，但吾更愛真理。』毋-閣，哲學強調--个是「批判精神敆獨立思考」。前北京大學校長、前台大校長傅斯年佇 1926年講過一句話：「中國本來就無哲學這个物件。多謝上帝，予阮民族一个“遮-nī健康个習慣”。」政治哲學佇國家leh建立抑是轉型个時閣-較重要。佇民主國家內底，伊界定人敆人之間權利个界限；毋-閣 佇極權國家內底，伊煞變做獨裁者共壓迫合理化敆擴張个借口，欲控制思想、欲審查出版，不准人民有批判个精神敆獨立个思考，無反抗个思想就無反抗个行為。1920年台灣个實存運動（翼-chûn Movement），拄開始是對歐美哲學揣一寡思想做武器，來敆日本殖民者意識相-tak，慢慢仔發展變做台灣文化主體性个反省，這是有系統个思想反抗。30年代tiānn-tiānn 予人討論个「實存」（じつぞん）概念，是按德國哲學「existenz」翻譯--過-來--个，指「形而上學」（けいじじょうがく）个存在概念，無愛敆存在主義（Existentialism）敆做伙。台灣哲學有兩種意義，一種是Philosoply 𪜶 Taiwan——所有佇台灣發生个哲學活動，另外一種是Taiwanese Philosophy——有台灣特色个創作性轉化。過去百年个台灣哲學leh處理啥mih重要个問題？就是存在敆反壓迫。所以哲學界前輩廖仁義講了成清楚，『台灣哲學一開始就不是一種囿於學院藩籬的觀念推演，而是源自於民間尋找反支配思想的需求。1』、『台灣當代哲學始於日本統治下的現代化啟蒙，卻在反抗日本殖民中成長茁壯。戰後來自中國的知識份子帶來自由主義與實用主義的洗禮，卻同樣成為批判黨國威權與推動民主化的動力。2』日本時代个台灣哲學有兩个特色，第一，是關心存在／存有个問題（抽象个「形上學」）：政治上已經毋是中國个一部份，文化上嘛 毋是日本个一部份，án-ne 咱到底是siáng？探索自我存在敆存在條件，變成是早期台灣哲學个時代精神。第二个特色是重視運動實踐。1920年開始，「台灣人」敆「台灣文化」个概念慢慢仔流行--起-來，在地身份敆文化認同促成台灣个文化民族主義運動。台灣哲學嘛透過歐美哲學个創造性轉化慢慢仔發展--出-來，變成對日本敆中國傳統思想个反叛。  廖仁義，《台灣哲學的歷史構造》，1988年出版。　  廖仁義，《啟蒙與反叛》，2019年出版。線頂看影片台語捎攏有 - YouTube 頻道https://reurl.cc/exDAex#台語捎攏有講座專欄，本文使用教育部推薦漢字敆臺灣閩南語羅馬字拼音方案。台文通訊BONG報327期，2021年6月出刊。--------------------------------------------歡迎捐款贊助　李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
本文是2021/5/12 个講座摘要記錄，主講者洪子偉是中研院歐美所副研究員。

