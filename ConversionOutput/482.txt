台文通訊BONG報: 2012完整个頭社夜祭（二）
第284期（2017年11--月）
作者：Pais Abiki Ngá-î






頭社公廨頭前个塗跤有四隻烏豬仔倒坦敧身，四枝跤攏 hông用紅色塑膠索仔捆做伙。𪜶一直kainn，閣滾絞，尖牙現現，目睭kheh-kheh，看--起-來成艱苦个形，無tiānn已經知影家己閣活無幾點鐘久，實在苦憐。𪜶是當暝欲現刣，通獻予 alid--个。聽胡孟祈講，e晡4點這四隻豬仔就hông載--來。在地人講，頭社夜祭在來用豬公，通常由外位个人謝豬。



約略6點半，六重溪个 Tevorang人紮𪜶在地个文化植物habang來到tè。Habang台語號做「番仔香草」，華語名做「過山香」。六重溪人入來頭社kuva內底拜alid，了後蹛棚仔跤牽戲。



6點40分舉行點豬儀式，就是請alid點收這暝欲獻祭个豬。頭社三位祭司頭戴halau，顯明𪜶有份佇「太祖事」。Halau是頭毛箍，頭社遮 个人共菅草pīnn做圓箍仔框，遮 kat雞kuè、澤蘭敆圓仔花，閣用紅色退-富（塑膠粘帶）粘蹛框，通好固定。陳進和手提一tha̍h類似疏（訴）文个紙，共眾謝豬主家个名姓唸出聲，稟報予 alid知。伊閣斟米酒，共豬敬酒，ká-那 硩感謝𪜶捨身做祭，siâng時嘛表示憐憫敆哀傷。謝豬个主家也到現場，有个 mooh金紙。朱秀鳳倒手攑三、四面黃色令旗，正手攑香，了後換攑菜刀，閣斟酒共豬仔敬酒。



紲接這四隻烏豬公就hông掠去公廨正爿个蒲葵樹下跤刣。刣豬个人燃燒水共 𪜶 lut毛洗腹內，其中一个嘛戴halau。這時天色齊暗，水煙對 殕白个電火規仔光霧擤--出-來，phū ǹg大phiánn 閣青綠、墘仔鬚鬚个蒲葵葉仔，一時tik 紲 予我感覺，那像無意中去tham著陰間个光景。



四隻豬仔攏洗清氣了後，有人牽手車共 𪜶 捒去到公廨埕。遮已經排四tè四角桌仔。豬仔个四枝跤hông用索仔pa̍k 佇一枝竹篙，倒頭栽扛上桌頂。𪜶 hông 反做phak-phak 个屈勢，頭ǹg公廨外口个大路，尾ǹg對公廨。Án-ne拍算夜祭个時欲代先拜「上方」，就是天公以及其他外位諸神。聽候欲拜Siraya人「家己」个 alid，進行夜祭上重要个敬拜彼-冬-陣，遮 共豬頭踅 ǹg kuva 个內底爿。濟濟平埔部落个祭典攏採用這个法度，檢采先敬漢人神kî，先賓後主、先外後內个手路，加減消敨主流漢文化个壓力，嘛
通趁勢過渡、保留平埔个傳統信仰。



 這四隻豬仔个頭敆尾攏有留一簇烏毛，無剃甲 tah，通象徵山豬，嘛記念Siraya先祖以早个拍獵文化。山豬个毛嘛是烏--个。



這四角桌仔親像漢人宗教个神明桌。共祭物囥蹛桌頂較屬佇漢人个風俗。平埔族自本共祭物排列佇塗跤。



閣有一个仿民間普度獻豬公个做法，就是共豬仔个跤敆尾仔用紅紙悾一輾，喙--裡櫼一粒柑仔，借仝音異義詞，共想像做豬仔家己「甘」願獻身做祭。豬仔个嚨喉插一枝竹篙，共 𪜶 个頭thènn 懸。竹篙長長，用索仔pa̍k蹛桌仔kuainn，尾溜tshāi 佇塗跤。豬仔个腹肚敆四枝跤下底苴一tha̍h 个金紙，跤-遮-抨 mua一沿「網紗」，就是omentum，腸仔中間一重那網仔个油膜。豬頭這爿个兩枝桌跤pa̍k 較細箍 个綠竹仔枝，倒爿這枝吊豬仔油，正爿枝吊豬仔个腹內敆 halau。此外，逐tè桌頂閣有排金紙敆一跤桶仔，內面囥一矸米酒參幾支竹刀，就是綠竹一橛 共削予尖。豬血也用桶仔承--leh，排佇公廨內个祭桌下跤。



Siâng時，遮-个豬仔个倒手爿閣排兩tè桌仔，頂面分別囥一隻用滿洲人點心『沙其瑪』糖餅包敆米包thia̍p--起-來个豬仔，嘛是攢來謝豬用--个。米豬有鬥一粒假豬頭，喙內嘛 櫼一粒柑仔。到今我頭一擺佇夜祭看著「素食豬」。



六隻謝豬敆戲台中間排一tè 較大tè 个四角桌仔，頂懸囥足濟祭物，攏是拜天公欲用--个。



對頭社公廨頭前个紅毛塗gîm-仔 擘--起-lih，欲入去到中公廨進前，有設一面長tu形个 啊-khuh-lih 閘屏，大約半个人懸。有人共稱做「兵士座」或者「兵馬座」，硩奉待alid
个兵馬。兵士座頭前嘛起一个平台仔，頂面趨青翠个芎蕉葉，遮囥規pû散个菁仔（『檳榔』）、幾矸仔米酒，閣有幾若枝花矸插澤蘭，矸仔身縖換新个紅布。兵士座雙爿tshāi桶仔，內底囥幾支竹刀，有bak著血。毋知敢是焦̋nn 遮刣个豬血？



頭社公廨外口貼三張黃色告示條，寫「新港龍安壇新港社太上老君…」、「尤府祖佛社仔社太祖、篤加阿立祖…」、「四社聖和廟社仔社太上老君往進太上龍頭忠義廟會親」等字樣。對 這 通知，在地个夜祭成做這-箍圍幾若个所在alid姊妹親个聚會，嘛透濫濟濟民間宗教个元素，那像神明硩 ûn境、割香án-ne。



這時已經有濟濟人攑香，入來中公廨拜拜。遮上內底面个壁頂掛一面白令旗，頂懸寫「雷令」，下底對倒爿ǹg正爿列出「社仔、篤加、簫壠、灣裡、新港」這五个Siraya社群个 alid。前捌提起，令旗屬佇漢人宗教个設置。



中公廨內角有起一座祭台，頂面排足濟枝矸仔，插青gìn-gìn 个澤蘭，矸仔身閣掛一粒紅色个豆干印仔，號做「官印」，這 嘛屬佇漢人个概念，用世俗个官僚架構來想像神靈世界个科層，做仙那 硩做官。矸仔外面閣包新穎个紅布，代表「官衣」。



上介心適--个就是倒手爿有一枝矸仔閣 phua̍h濟濟kuānn五彩个珠寶phua̍h-liān，袂輸查某人盛裝赴節慶个 tsng扮，這顯示在地人共 alid想像做查某序大。



這枝矸仔邊--阿 tshāi一枝黃色三角形令旗，頂面寫「社仔社老君」等字樣。另外，祭台頂閣有排「Hapa米粟（粟）」，用一tè盤仔貯五項物：米粟仔、綠豆仔、釘仔敆銀角仔，閣有犁頭鉎，就是共犁田加-si
个頭仔彼-tè鐵摃碎个幼仔。遮-个物件頂面遮崁面布。這項嘛是漢文化个物件，象徵添丁（釘）、囝孫滿堂、五穀豐收大發財。「Hapa」Siraya語个意思是葉仔，是按怎會參米粟遮-个物件鬥做伙？著 閣追查。另外，遮 猶-閣有足濟撇圓仔花敆雞髻（kuè）花遮-个 Siraya 个文化記認，共規个祭台排甲滿滿。



插澤蘭个花矸頭前閣
tshāi三个huî仔壺，對倒爿到正爿，矸仔身分別寫「東、中、西」，代表東公廨、中公廨敆西公廨。



祭台頭前長tu 个祭桌頂面嘛 攢 甲 成
phong-phài。有人捀米糕--入-來。照Siraya 个傳統，夜祭愛 攢「mai」這種米做个 食-物，就是lām芋仔、蕃薯簽抑是塗豆落去炊个 tsu̍t米飯，米粒現現。咱 tsín食个米糕有鹹、有甜--个，濫个料比傳統个 mai 加 較濟款，通準做mai 个現代變體。



祭台雙爿倚塗跤个所在分別thia̍p一个kē-kē 个台仔，頂懸 tshāi包紅布插澤蘭个矸仔、已經斟水酒个甌仔，以及abiki（菁仔）。𪜶邊--阿徛一枝箠仔，頂面吊halau 敆豬頭觳。講著豬頭觳，這項毋-爾是alid 个象徵，閣 通做藥引。前捌提起，像án-ne箠仔枝吊halau、豬頭觳 个設置，真濟人共稱做「將軍柱」，總是有个平埔人無認同這个漢文化詞彙，尤其是名稱背後个漢人思維猶原通過名號硩運作，進行霸權意識型態个洗腦宰制。我嘛感覺，應當共號名權還予平埔族，án-ne 𪜶 个文化內涵敆主體性遮 會-當體現，袂 閣 hông僭（tshiàm）權，hông掩崁或者取代。正名个重要性拄拄佇
遮。



遮 閣
tshāi一个hiàng缸，口仔墘pa̍k一條紅布帶，口--仔用敢-ôo崁--leh，頂面囥一枝直liù-liù 个菅草。這工e晡已經代先開水hiàng（漢字寫做「向」），所致hiàng缸內个水敆酒通 khat 予眾人「食平安」。



在佇 Siraya傳統，「hiàng」个意義不止仔複雜，通用來指稱宇宙間个神祕動力，包含鬼魂。Hiàng有可能成做幫贊，毋-kú 嘛 會致到危害，所致必須通過宗教儀式來共操作、控制。開hiàng 共 這種力量暫時敨放，thìng候一定个期間過了，著-愛「禁hiàng」，做式共收倒轉。Siraya人共 hiàng分做濟濟種。開水hiàng以外，閣有開曲hiàng，佇牽曲儀式个前進行，通 共 alid稟報，嘛算是一種祈禱。開天地hiàng通常佇夜祭一個月前舉行，宣告這个年度上重大个節期臨到，會-sái練習牽曲、集體拍獵，通備辦心過節。禁天地hiàng大約佇隔轉年春夏間舉行，此後眾人著專心做穡，siâng時嘛禁止嫁娶、牽曲歌舞，閣有拍獵，通 予野獸有歇喘、繁殖个時間。著等甲秋天拍獵禁令遮取消，這-陣拄好五榖收成，野獸嘛長大肥媠，著時通掠來獻祭，嘛 thìng好學練牽曲通籌備夜祭。自án-ne，禁hiàng 敆開hiàng期間大約半年就相替換一擺，予 Siraya人个生活步調有規律个循環，毋-爾發揮宗教个功能，閣參四時、生態个運行衫和諧呼應，佇環境危機那危急个現今，更加顯明Siraya傳統智慧个先見，有深落个文化、社會、哲學，甚至精神ti̍k 个意涵佇--硩。



這暝10點半進前，有兩擺朱秀鳳敆尤威仁這兩位祭司入去公廨內，那 頓桌仔那 幌。頭一擺佇 6點外。第二擺倚牽曲个時，秀鳳那 hainn歌ǹg alid求：「跤步踏正，歌聲優美…」，伊本身个聲就成 媠。唱煞，𪜶兩个the ǹg身軀後面个壁，頭khiàn-khiàn，昏昏倒倒--落，邊--阿隨有人共 𪜶扶--leh。



10點40開曲hiàng。有人佇拜天公个祭桌敆戲台中間彼-tè khàng地仔个三跡，分別囥一跤 huî甕仔、一弓蓋弓个檳榔、一矸米酒、金紙敆一跤鐵桶。



有三陣人倚--過-來，用這三跡做圓心，分別圍一个圓箍仔，準備欲牽曲。論人額，頭社牽曲个規模通講是Siraya部落中上介大--个，攏總三陣，一陣有十幾个到二十个人，包含查某囡仔、查埔囡仔敆成年婦女。各團分別代表中公廨、東公廨敆西公廨，隨个由頭社、竹湖，以及加-la̍h-nâ（交力林）參大山腳部落个人組成。查某--个穿白衫tha̍h白色甲仔，縖白色百揀裙。查埔囡仔穿白衫白長褲。𪜶 攏穿白鞋仔。頭前有講，白色相傳是alid意愛个色水，象徵清氣、純潔。



紲接頭社三位祭司輪流來甲 這三个圓箍仔內，跪--落-來，雙手huānn
佇地面个祭物頂面久久。其中，陳進和提菅草、斟酒。秀鳳倒手扲菅草，正手共 蓋枝个 abiki 敆米酒矸仔攑懸-懸。



紲--落拜天公。陳進和跪蹛一tè 較大tè 个桌仔邊，讀疏（訴）文，報謝豬主家个名敆住所予天公知。有个主家嘛跪佇祭桌頭前，陳進和就tshiàng明「有來」。



盈暗夜祭上介 唌人目光--个就是朱秀鳳。頭社三位祭司中間，秀鳳个聲音表現敆肢體演出上介戲劇性，伊个「戲份」ká-那 嘛 成做規場夜祭个焦點，紲 予伊个兩位查埔同事較 成是硩 共伊輔助。Án-ne突顯女性个做法敆台灣民間宗教以及基督宗教在來用男性做中心，共女性隱密个作風，確實差有夠濟。頭社夜祭這種「翻轉」主流宗教性別展演个安排無tiānn有合 佇 Siraya古早母系社會个傳統，宗教成做查某人个主場，儀式由查某祭司主理，參與个信眾嘛是查某人占多數。







（後期繼續）





x
