台文通訊BONG報: 雙人（上）
#捎ⁿ-敆讀小說 專欄，本文使用教育部推薦漢字敆臺灣閩南語羅馬字拼音方案台文通訊BONG報319期，2020年10月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：陳亮穎「ミズ！」瑞蘭聽人叫伊个名，是𪜶翁婿个聲，翻頭看著佳松--ā 對 遮緊步行。佳松來到某囝面頭前，將家己个 se-bí-囉外套褪--落-來，tha̍h 佇-leh瑞蘭个肩胛頂，隨問：「你哪會走來這爿？敢知影我揣足久--个？」瑞蘭聽了，喙翹翹：「拄-遮 佇飯廳个時陣，我有共你講欲來甲板行行--leh，是你甲 彼个日本人講甲 傷過痴迷，遮 會 袂記得我家己一个出--來。」確實有影，佳松想起頭拄仔个情形：「好--啦，是我彼時無張持，放你一个人去。猶-毋-閣，你嘛 莫走去我看無个所在，敢好？」瑞蘭無應啥，干-焦換做笑bún-bún，伊攑頭：「你看，拄仔我佇 遮看天河。這-媽暗暝少光火，頂頭个星攏 足明--个。」佳松--ā也綴 leh攑目。等一站仔伊遮-閣開喙：「較早，我一个人坐船來往日本甲台灣个時陣，若無心思提課本出來讀，就佇船邊揣所在倚--leh，那賞風景，那恬恬仔想代誌。」「無人攪吵个時陣，你心肝頭leh想啥？」佳松有淡薄仔意外瑞蘭án-ne直接問，莫怪--啦，𪜶兩个相-捌無深，這个某囝猶-閣 毋知𪜶翁婿个個性，伊有萬般个心事是毋敢表明。松--个喘一口氣：「我leh想，出業了後，閣來，欲去tueh服務做醫生？」風吹烏頭毛亂操操，瑞蘭共 掰去耳仔後：「我無了解西醫个環境。總--是你愛明白家己代先考慮啥。你若感覺佗位个人較需要你，就去彼爿；你若想欲 加趁一寡錢予厝內補貼，就看是日本抑是台灣、佗位會-sái 予你較好个待遇--無？」佳松共手插佇-leh 落袋仔，笑甲真無奈：「是--啦，你知影，阮兜無對外展現--个 遐-nī仔富裕。」伊倒轉來問瑞蘭--ā一句真心話：「既然án-ne，你敢 捌怨嘆家己嫁予我這款个人？」瑞蘭想起這幾個月个種種。𪜶外家楊--家甲佳松个李--家，攏是台南廳末廣町在地个大族。當初為著欲趕緊予佳松成家娶某，李--家拜託佳松--ā 个表舅做媒人，去瑞蘭𪜶兜講親成，遮來牽成這層个婚姻。其實，瑞蘭甲佳松--ā 欲結婚進前，嘛 遮見三擺面niâ。這-媽是𪜶新婚个第10工，也是𪜶坐佇 這隻「蓬萊丸」度--過个第三暝。伊無按算對翁婿講白賊，煞 嘛 leh躊躇欲按怎講出心內話。佳松--ā掠準瑞蘭毋願回答，只有好話好語勸伊暫時離開：「明仔載船就欲入港--啊，你先轉去房間款你个 物件。我佇 遮食薰，小等--leh 遮-閣 轉去房間。」瑞蘭予松--个 e去船房彼爿，伊無講話，將se-bí-囉外套還予翁婿了後，隨做伊行。瑞蘭入來2nd class 个房間底。這擺綴翁婿去日本東京，伊干-焦紮衫仔褲、簿仔紙猶-閣有一寡紙票，所以，也無啥通好款--个，只要等蓬萊丸靠岸，甲マツ同齊踏起去神戶个土地，就會用--得--啊。甲マツ同齊？頭拄仔，瑞蘭原底欲 共佳松--ā講，嫁去李--家做新婦，伊確實毋情願，猶-毋-閣若講欲做李佳松个某囝，伊煞 袂感覺艱苦。只是𪜶本底無戀愛个基礎，hām到今 攏是「有翁仔某名、無翁仔某行」，睏仝床煞無仝心，致使欲講心內話个時，猶原無法度展開心胸。日--時光phiāng-phiāng，猶-閣 通看著波浪起起落落；啊若到暗時，因為世界leh 相戰个關係，船頂攏賰無幾葩火leh 著，船外也世-kè烏趖趖。松--个目睭看天星，耳仔聽海湧聲，喙脣歕風，伊想起拄-遮 佇甲板leh揣ミズ，彼款不安甲驚惶，驚瑞蘭自這隻船仔消失，或者是沉落去這 phiàn海洋底。彼是佳松--ā第二擺綴阿舅去楊--家sueh親事。伊原底足成柴頭尪仔，坐踮遐，啥mih重要个代誌攏 予阿舅甲瑞蘭个大兄去參詳，雄雄，外口園仔內傳出囡仔人leh 拭-thô 个笑聲，客廳內逐家攏 敧頭看，原來是瑞蘭tng-leh hām三娘个細漢囝耍球。「阿蘭--ā，」楊--家个主人源樹探頭出--來：「這-媽 leh講親事，你敢 欲過來聽？」瑞蘭共竹仔球抾--起-來，對𪜶大兄搖頭：「毋免--啦，我相信阿兄你做个決定。橫直我去遐 嘛 干-焦 “聽” niâ。」伊越頭共小弟講：「耀梅，行！咱來去較遠个所在拭-thô。」源樹看小妹小弟行遠，伊轉來客廳hām兩个人客講：「阮這个小妹就án-ne--啦，真活水，閣 ǹg望恁無棄嫌。」佳松个阿舅陳旺聽了笑hai-hai：「無要緊--啦，等另日honnh，恁瑞蘭--ā 予阮阿松做牽手，久長就學會-hiáu 較恬--个--啦。」源樹保持有體面个笑容：「若án-ne佳松你--leh？你對瑞蘭--ā是按怎想--个？」佳松想著家己進前攏無啥表示，這時應該愛講幾句仔話：「我hiooh，我干-焦 ǹg望，以後瑞蘭綴--我，嘛 會-當親像這-媽仝款快樂。」源樹聽這句話以後，好親像比進前閣-較歡喜--囉。源樹甲佳松平平是大囝，攏有擔家个責任，猶-毋-閣松--个感覺，源樹彼款大pān 个笑容，是伊無--个。伊閣想著瑞蘭，甲伊仝款聽喙，萬事攏 愛順從家長安排，毋知影瑞蘭對這項婚姻有啥款个想法？等到𪜶兩个真正結婚个頭一暝，瑞蘭入去新娘房，看翁婿甲伊仝款攏 干-焦穿睏衫，隨頭lê-lê 毋知欲看佗。佳松了解某驚歹勢，輕輕仔拍床巾：「來坐。」瑞蘭倚近坐--落-來，佳松--ā看伊無親像佇-leh外家个時陣 彼款活潑、自在，就講：「佇無熟sāi 个所在過暝，總--是無啥慣勢。」「是，佇 遮我猶未慣勢。」瑞蘭觀察這間房間个佈置：「較早，佇台北讀高校个時陣，閣有綴學校去日本个時陣，也毋 捌親像這-媽 án-ne。」「你捌去日本？」「是啊，修學旅行。」「Hiooh，我聽講你讀過台北个女子學校，煞無想著恁有安排去日本。」佳松--ā 共瑞蘭个手握--leh：「閣一禮拜我就欲去東京讀書，你敢有想欲 綴我去？」瑞蘭个面容有淡薄仔成得著糖餅个囡仔，伊料想袂到翁婿會 án-ne提議：「敢 會用--得？」「你若甘願，我當然通 娶你去。不而過，閣 愛問阿爸阿母个意思。」瑞蘭聽著話尾，一半歡喜一半失望：「若會-當去，毋知影有偌好，我想欲 轉去修學旅行經過个所在。」「有一日一定通去。明仔載我就共阿爸阿母報告。」佳松講煞，有一點仔sannh心，因為伊看瑞蘭bi-bi仔笑，彼个形就親像佇楊--家个時陣、彼个純情个查某囡仔。佳松人倚近，雙手伸過𪜶某个肩胛頭，真溫柔共瑞蘭--ā攬--leh。瑞蘭雄雄毋知影欲按怎回應，伊袂討厭這个翁婿，嘛知影這項代誌早慢會來，猶-毋-閣，又閣有一點仔毋情願。佳松--ā手放予冗，伊看著瑞蘭將下喙脣仔咬牢-牢 个款，隨明白某个心內感覺礙虐。伊規氣擘起去眠床、揣倚壁彼爿倒--lueh：「今仔日，規工綴人án-ne鬧熱，我其實足忝--个。有啥mih代誌，另日遮-閣講好--啊。」瑞蘭抌頭，勻勻仔倒佇另外一爿，giú棉tsioh被起來甲 佇身軀頂。伊目睭kheh-kheh，猶-毋-閣腦海猶原袂平靜；等一tak久仔閣展目睭共翁婿偷微，煞發現佳松--ā兩蕊目睭直直看天篷，猶未睏落眠。「佳松，」瑞蘭翻身ǹg翁婿：「你敢 會對這層个婚事無滿意？」松--个 敧頭：「哪會 án-ne問？」瑞蘭舞袂清愛 對佗位講起：「日--時翕相个時陣，你攏無啥leh笑，kánn-那無講足歡喜个款。」佳松--ā確實有心事來tak纏，猶-毋-閣是為著別个因素，伊一時也無法度交代，只好換別項解sueh：「結婚是大事，啊我這个人本底就較嚴肅，所以做伙翕相个時，會 較正經--淡-薄-仔。」伊閣一擺共瑞蘭仔个手握--leh：「我若對你無滿意，拄-遮哪會按算欲 娶你去日本呢？」瑞蘭聞言含笑，伊掠準家己佇翁婿這爿揣著新个 ǹg望--啊。煞 毋知影第二工，佳松个爸母無答應予瑞蘭--ā 綴。（後期繼續）#捎ⁿ-敆讀小說 專欄，本文使用教育部推薦漢字敆臺灣閩南語羅馬字拼音方案台文通訊BONG報319期，2020年10月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
