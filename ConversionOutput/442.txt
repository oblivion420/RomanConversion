台文通訊BONG報: 露螺
王昭華
今年徛秋--來，想袂到雨水遮厚。這若是佇淡水，tsiâⁿ正常，就是一陣雨來一陣冷，準備欲 趨落去寒天--啊。毋-閣，tsín是佇下港。今年熱天佇屏東敆西北雨重逢，遮 hō͘我發現一个心適个事實：佇淡水生活遮濟冬，熱--人、寒--人，雨閣-較按怎落，從來袂去想著這味──炒螺仔肉；想袂到轉來屏東，大雨一陣落，收煞了後，佇 澹濕濕个空氣內底，煞 會 那親像鼻著九層塔落鼎khiàn芳个味，袂輸『幻聞』个症頭，開始思念足久毋-捌思念个炒露螺。

平平是落雨，平平是澹-橐-橐，為啥物 佇淡水袂去想著炒露螺佇屏東會？我硩想𪜶是到底差佇佗。原來，佇我無意識个記憶體內底，並毋是落雨就會 link 對露螺，濕空氣當中閣 愛包括真濟其他个元素，這其中上主要个元素是田塗，田塗个塗氣。佇打馬膠敆紅毛塗khōng 甲 橂-悾-悾 个城市，落雨，露螺已經hō͘我放袂記。遮濟年來佇都市搪著伊，攏是透過「快炒」店冰箱个玻璃，看伊結規包凍佇 遐，ia̍h無就是已經退冰，佇盤仔敆九層塔薟椒仔配了好看樣，排欲等人客點。從做囡仔，一直感覺炒螺仔肉个螺仔，彼型有成『拿破崙』个帽仔，一大堆超級細頂个『拿破崙』个帽仔，哺著脆脆，足好食！毋-閣，彼「一頂一頂」帽仔攏是非常費氣遮食有--个。
因為徛家佇鎮內街--裡，我從來毋-捌去園--裡抾過露螺，攏是看大人抾--轉-來，規口灶開始無閒：hám，hám 螺仔殼；剁，腹內剁hiak-捔；洗，用礬ia̍h是火撫 共 siûⁿ洗清氣，足 僫洗。落雨tap滴个天氣，看大人剁露螺、洗露螺，愛食毋驚厚工，舞規晡，逐个攏 足期待暗頓个炒螺仔肉……這-媽已經罕得有這款「性命教育」个機會--啊，踮厝看大人佇 膨-phuh仔跤剁露螺，「死亡」實實在在在眼前，刀下隨看會著生物个「內在」(腹內)，敆刣雞割喉無仝，露螺完全袂出聲，嘛 袂流血。
一直到頂個月，有一工出大日頭，佇朋友農舍大門一入--來个空地仔，看見一堆細細粒、那綠豆
蒜个黃豆仔──拄開始，懷疑是『BB彈』，毋-閣想講哪會 遐細粒？為啥物 hō͘人㧒 佇 遮？……拈一粒起來摸看māi，煞小出力就破，原來是有殼个卵，是講，鳥仔卵哪有可能遐細粒？……半都市倯，從來毋-捌看--過，嘛想袂到，彼是露螺个卵，而且，就是細漢愛食个「非洲大露螺」个卵。
我感覺露螺卵个色緻，「黃」了無介自然，那囡仔拭-thô-物 个黃、塑膠个黃，大自然敢也有遮-nī hiáⁿ 个黃？但是我隨想著金寶螺个卵，想起第一擺看著金寶螺卵个感覺。彼 冬-陣小學四年，隔壁班一个tiāⁿ做伙耍 个朋友共我講，伊敆 𪜶弟弟有公家飼金寶螺喔，我若欲看會-當去𪜶兜。彼站仔金寶螺拄引進台灣無外久，那像真希罕，我嘛幻想，一定是像「金寶」án-ne金sih-sih 个螺，遮 會 hō͘人號做「金寶螺」。
一个拜六个 e晡，我真正綴伊轉去厝。透天个販厝，一樓空空，𪜶主要活動攏 佇二樓。「𪜶」，干-焦伊、𪜶媽媽、𪜶弟弟，我聽講𪜶爸爸行船，走遠洋--个，介少佇厝。一跤塑膠桶仔內，桶仔邊黏幾仔隻烏攄烏攄無啥tín動个「金寶螺」，這就是「金寶螺」？完全拍破我對「金寶」个幻想。桶仔內，除了金寶螺敆菜葉仔，閣有一phû一phû紅紅--个……一粒一粒，毋知是啥貨。朋友講，彼就是金寶螺个卵──金寶螺个卵个紅，超過我个幻想，hō͘做囡仔个我心內產生強烈个「不可思議」个感受──為啥物，烏攄烏攄 閣 lio̍h仔臭羶臭羶个金寶螺，會有那像「霓虹」色个卵？(若用『王樣』水彩，可能愛用玫瑰紅閣加朱紅)彼款紅，是我進前佇自然中毋-捌看--過-个，按怎看都感覺假假，脆弱个卵，用遮-nī tsha̍k目个色，敢妥當？但是我个朋友無騙--我，彼真正是金寶螺个卵。第一擺看著金寶螺个時，伊猶-閣 hō͘逐家非常寶惜，是為逐家帶來希望个生物。

Siáng.想會到，無外久，台灣一世-kè 个田，攏看會著朱紅帶霓虹个金寶螺卵黏佇稻身，害死作穡人欲哭無目屎。
「先住民」非洲大露螺敆「新住民」金寶螺仝款，攏是因為有人有美夢，遮 會移民來台灣。非洲大露螺本來佇非洲活了好好，無人插無人管，1930年代，法國殖民統治非洲，去hō͘法國人發現非洲大露螺，料理做法國菜，風味絕佳，非洲大露螺自án-ne開始「過番」，湠到南洋。日本政府鼻著大露螺个「商機」，想講掠幾隻仔來台灣試飼看māi，1933年下條九馬一對新加坡引進台灣，價數一粒日票一圓(tng當時中層个公務人員月俸遮三十圓)，欲飼个民眾著-愛提出申請，申請通過遮照分配--个…。
大露螺照理來講，應該袂 共卵生佇直接曝日个紅毛塗埕。彼幾工，隔壁个敏豆仔園洗藥仔，我想，有身个露螺可能是佇逃亡个路--裡，將卵吐佇 遮。朋友个農舍四邊，是彼附近難得無洗藥仔个地，非洲大露螺愈來愈濟，我有感覺𪜶 那像是聽著消息相招逃來難民營仝款。火金姑會食露螺个幼嬰，毋-閣，大露螺難民營--裡，我干-焦看過一隻火金姑，佇天全暗个園仔半空中浮--一-下、浮--一-下，硩揣伴ia̍h 硩揣食？一種「浩劫餘生」後毋知是人燈ia̍h是鬼火个錯覺。
公路邊『收購蝸牛』个 跤̋ng-páng，見擺經過攏無看人佇 遐，可能是愛 敲手機仔去聯絡个款。「炒螺肉」、「炒豬腳筋」、「炒山河」，「身土不二」个鄉土料理，就是遮--个-啊。我想起佇淡水个『康是美』，結帳个時看著櫃檯邊--阿 个主推產品『蝸牛黏液面膜』──Aih，查某人真正起痟--啊，無--喔，應該是－－欲趁查某人个錢个人起痟--啊。
『蝸牛黏液』，『黏液』應該就是台語講--个、siûⁿ-siûⁿ 个「siûⁿ」。目前是聽講，南美洲智利个螺仔露螺遮有這款魔幻个效力。佇時風水輪流轉，著到台灣个非洲大露螺出頭天--哩？落雨天，閒閒無代誌，抾露螺來唚面(毋是Rolex)……有啥物是無可能--个？
