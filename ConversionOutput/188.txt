台文通訊BONG報: 追想四二四事件 敆 gún 兜（『我們家』） 个 故事 (第 7 葩)
作者：黃晴美

雞母保護雞kiáⁿ 个 心情

四二四事件彼 暗，chiū 手銃擲 落溪底以後，隨想著tòa 佇 台灣彼 個大監獄內个 pa-pa、ma-ma、小弟敆 小妹。Boeh án-chóaⁿ 去保護--𪜶？照理來講，𪜶 tiāⁿ-著 是無可能知影gún 佇 遐-nī 遠个 美國，頭殼內硩 想siáⁿ-物。Gún 佇 地球个 另外1 pêng 硩 做siáⁿ-mih tāi-chì，當然敆 𪜶 攏 無關係。毋-閣 gún 嘛 真清楚所有無受人民支持个 專制政權攏 bōe 照步數來。Gún 決定敆 boeh 去台灣採訪个 美國記者聯絡，拜託𪜶 tiāⁿ-tiāⁿ 去gún 厝附近踅--1-下，方便个 時替gún 去看pa-pa、ma-ma。Gún 知影寫--轉-去个 phoe 一定攏 會先檢查，所以佇 寫hō͘ pa-pa ma-ma 个 phoe 內面，我chiū gún 个 看法敆 做法寫真清楚，敆 𪜶 chhiàng明--个。Phoe tiāⁿ-tiāⁿ用掛號寄，我寄--轉-去个 phoe 有時仔 是調查局个 人送去厝--呢，有時仔 是等pa-pa 收著phoe 了後，𪜶 chiah 去「拜訪」，問講：

「恁 cha-bó͘-kiáⁿ 最近敢 閣 有寫phoe 轉--來？」

Pa-pa 一定回答講有，入去書房chiū phoe提出來hō͘ 𪜶 看。

下面是我佇 1970年9月30~阿兄敆 自財攏 保釋出來以後~寄轉--去个 phoe頭2段，小妹有chiū phoe 留--落-來，真難得。

親愛个 pa-pa、ma-ma：

8月24 用掛號寄1 張phoe 轉--去，內面有美金20 kho͘ 敆 4張Nì-chiàng 敆阿青、阿傑做1 個翕 个 相片，1 禮拜前收著pa-pa hō͘ Nì-chiàng 个 phoe 內底並無提起我个 掛號phoe。若準無收- -著，請去郵局查--1-下。掛號个 收據我保存甲 好好。Chia 个 郵局辦事員敆 我chiâⁿ 熟，𪜶 攏 知影我為siáⁿ-物 nah 著 tiāⁿ-tiāⁿ用掛號寄。逐遍去，𪜶 攏 會問：

「頂遍寄个 彼 張phoe 敢 寄有到？」

有時仔 𪜶 猶 會講笑，講：

「我敆 你相輸，這遍一定寄bōe 到。」

我若準提收據去查，𪜶 一定會因為hō͘ 𪜶 臆--著，歡喜甲 欲 死。

以後逐遍參加聚會（美國人tiāⁿ-tiāⁿ辦个 大細型party），一定會提出來半做笑話講hō͘ 人聽。美國人就是chiah-nī 愛展。

Pa-pa 个 中文程度nah 會hiông-hiông 進步遐-nī chōe？Phoe 接--著个 時，拄 好有外國朋友佇 chia 坐。我chiū phoe 个 內容簡單翻譯hō͘ 𪜶 聽，𪜶 聽了个 反應是：

「你是leh 講笑是--毋？」（Are you kidding？）

「Nah 有這款boeh 叫加-kī 个 kiáⁿ 轉 去死个 老爸？」

𪜶 攏 有佇 報紙頂頭讀著陳玉璽、黃啟明、陳中統…等等轉 去台灣以後hō͘ 人掠 去判刑个 原因敆 經過。𪜶 當然嘛 知影Nì-chiàng 敆 自財2 人轉--去以後會有siáⁿ-mih 款个 結果。Pa-pa 已經為gún 操勞有夠chōe--lò͘，無論án-chóaⁿ ，一定毋-通 閣 為gún 操心，嘛 毋-通 閣 去chhap tāi-chì，干-焦ⁿ做你愛个 技術工作，好好仔 陪ma-ma 去chhit-thô 就好--啊。無管你是毋是真正相信彼 個道理，以後請pa-pa 莫 閣 寫彼 款个 phoe。因為：一--來gún bōe 相信，二--來若準chiū phoe 翻譯做各種文字佇 世界各地个 刊物登--出-來，毋-若無人會相信，猶-閣 會hō͘ 人笑甲 落 嘴齒。

Gún 一直攏 真好，真無êng。生活有目的，所以自然就過甲 真充實。


…………………………

1971年6 月底，自財敆阿兄離開厝，去有台灣人个 各地巡迴就無閣 轉--來。因為𪜶 7月初6 無出庭，法官bōe 得宣佈刑期。我為著保護厝--呢 个 人，thiau-工 等到8 月初，𪜶 應該已經知影自財敆阿兄行入地下這個消息以後，chiah 佇 phoe 內共 𪜶 講，同時也共 𪜶 提醒：

我對𪜶 2 人永遠有chiok 大个 信心，相信𪜶 會好好仔 照顧加-kī。Pa-pa、ma-ma 嘛 毋 免為我敆阿青、阿傑煩惱。到chit-媽，恁 應該已經知影我有照顧加-kī 敆 2 個gín-仔 个 能力。海外个 朋友嘛 一定bōe hō͘ gún 去食苦。

以後（phoe 信斷--去）一直到1979年攏 無直接leh 聯絡。有親chiâⁿ 出國个 時傳話，講佇 這幾年中因為無通phoe，厝--呢 加chiok 清靜，ma-ma 無想boeh 閣 增加麻煩，雖然𪜶 心內tiāⁿ-tiāⁿ 硩 數 念--gún。

1980年pa-pa ma-ma 第1 遍來瑞典團「圓」，可惜干-焦ⁿ是1 個「半圓」。Ma-ma 个 身體無jōa 好，會下決心boeh 坐遐-nī 久个 飛機來chiah-nī 偏遠閣 óa 北極个 瑞典，tiāⁿ-著 是希望會得見著捌 陪伊 食苦个 大kiáⁿ。看ma-ma 失望，我心肝嘛 chiok疼--个，唯一會得做--个 是共 伊保證：阿兄身體好好，生活無問題，繼續硩 做學問，為著伊 个 安全，咱 bōe-ēng-leh 知影伊 佇 toh 位；若有tāi-chì，一定會有人通知--我；無消息就是好消息。

我對pa-pa、ma-ma 遐 知影𪜶 無受著jōa-chōe 直接个 麻煩，毋-閣 2 個小弟个 事業有受著影響，因為大部份个 人攏 驚，毋 敢敆 𪜶 合作。台大外文系第一名畢業个 小妹干-焦ⁿ 會得目chiu 金金看伊 个 同學1個1 個出國--去。彼-媽 拄 有1間美國人个 海運公司去佇 台灣設分公司，伊 就規-氣 去遐 做公司主管个 祕書。親chiâⁿ 朋友是真關心，毋-閣 大多數毋 敢敆 𪜶 公開來往，tiāⁿ-tiāⁿ 佇 無人會看 著个 時chūn 偷偷仔 共 𪜶 關心，抑 是iap 1點仔 錢hō͘ ma-ma 就趕緊離開。

Gún 講（káng）幾若 個暝日，有時笑，有時流目屎。Pa-pa 親像古早án-ne，閣 共 我liàm 1個嘴phóe 講：

「你看起來都猶-閣 chiah kó͘-chui，彼-媽 寫个 phoe nah 會遐-nī pháiⁿ--著？連調查局个 人都講：恁 cha-bó͘-kiáⁿ phēng 恁 後生閣-較 pháiⁿ。」

我tiāⁿ-著 愛 pháiⁿ，我彼-媽 是用雞母保護雞kiáⁿ 个 心情leh 敆 lā-hio̍h 拚。

Pa-pa、ma-ma 敆 小弟、小妹雖然因為阿兄敆 我食bōe-chió苦，𪜶 攏 無怪--gún，干-焦ⁿ有關心，我也感覺真自然。會án-ne，可能是因為gún 自細漢就慣勢仝 心去應付pa-pa「為公拍 拚」引起个 1 kóa 後果。Gún 規 家互相會得信靠，幫助我佇 上困難个 處境，雙跤 會得徛 在。

【猶 未煞，chiah-閣 繼續】

說明：本文2001.12.15刊佇《台文BONG報》雜誌第63期，台灣人寫真專欄；彼時个《台文BONG報》羅馬字採用傳統白話字。



#台文BONG報

#台灣人寫真

#黃晴美

#424

歡迎捐款贊助　#李江却台語文教基金會

（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

-----------------------------------------------------------------------------------------------









天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：阿4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
