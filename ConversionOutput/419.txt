台文通訊BONG報: 歡喜做甘願受
藍春瑞讀大學个阿青，逐禮拜攏 會騎機車轉來揣我討所費。這工拄好禮拜暗，伊問講：「爸…，你拜六轉去瑞芳，攏 敆阿公講啥？」我應講：「啊-都講一寡有--个無--个，親像…，早起食--未？食幾碗？食會 lueh--無？有去運動--無？行有偌遠？…遮--个。」「啊…，阿公共你講啥？」
「會ⁿ…；…講伊行袂去，跤無法度tsih力。」「猶有…；頭殼有一絲仔hîn-hîn，腹肚tuh-tuh、khin-媠疼…」「啥mih號做khin-媠疼？」「Tiāⁿ-tiāⁿ án-ne 硩 nauh；論真，我毋知，嘛聽無…」紲--lueh，阿青閣問：「敢無娶去hō͘醫生看？」「規街仔个醫生、看護婦攏 捌--伊，較 會無--leh！」「啊有病--無？」「醫生講…，是老--啊，毋是病。」阿青閣問講：「老歲仔人規日pìⁿ 這齣，你會煩--無？」「欲按怎講--leh；這…，家己个老爸，我毋敢嫌。」阿青想一睏仔久講：「你轉去是陪伊講兩句仔話niâ，也無做著啥！」「是--啊；有影無做著啥mih 空-khuè。」「甲是án-ne…；用電話，是毋是仝款？」「這…，應該是無仝。」「無仝？是差佇 tueh？」我啉一喙水，遮接話講：「上大个精差是看會著我个人；啊若講話…，是借一个題--niâ。」「較 會 án-ne--leh？」「老人囡仔性；後過，我若有才調食到像恁阿公彼个歲頭，你就知--啊！」阿青坐踮膨椅，頭敧-敧 閣問：「囡仔性是啥？」「規日kîⁿ 牢-牢，無看著人隨kaiⁿ，像黏thián-ne pak 袂離！」阿青喙仔笑笑講：「嘛 遮一禮拜轉去看阿公一工niâ；算--起-來，顛倒我細漢猶 較纏--呢。」紲--落-去，阿青講伊趕欲轉去學寮讀冊，袂-sái 閣 káng--落-去，提一禮拜个所費了後，就騎機車走--阿。阿-pa 對少年做到老，有才調飼七个頭喙，hō͘ gún食穿、讀冊，一直到做兵退伍了後，閣 鬥 khîng錢買厝，一人一間，定著是有兩步七--仔，遮有今仔日這款个勢面；這 hām我記tì內底个 阿-pa是一个身體勇健、頭殼精光、有智慧个查埔人，有tsiâⁿ大个精差，決定毋是現此時這款規日huan-huan-kô，haiⁿ講伊遮艱苦遐 毋好…，袂輸等破病欲揣醫生館个患者彼一樣，有tsiâⁿ大个無仝；毋-閣，閘 佇面頭前个代誌，就是伊逐工án-ne纏綴 袂煞，敢講我會-sái 毋信？致蔭gún兄弟仔遮-nī濟，hō͘ gún有淡薄仔底蒂通踮社會敆人徛起、食穿免煩惱，我敢 會-sái為著伊這幾冬仔个 huan-huan-kô 莫 插伊--leh？論真…，幾若冬前我早就有彼款無插 袂煞个心念，直透夯--起-來，若無逐禮拜轉去關心敆伊講兩句仔話，根本無幾个兄弟仔是正經硩關心家己个老爸；一人一家代个兄弟仔，隨人个都合攏有袂得拄好个所在，我袂-當強叫𪜶 敆我做仝款个頭路，ia̍h 袂愛提這 hām 𪜶來做比phīng，干-焦ⁿ是家己歡喜做甘願受若-tiāⁿ。
