台文通訊BONG報: 「拭迌」luā-luā-趖－巷仔內咖啡廳光景
◎呂美親


這幾冬，稅老厝來改做咖啡廳，佇台南成做時行，甚至pìⁿ台南觀光个一項主題。小說、音樂、貼紙、氣氛、空間感，逐間有隨人特色，無限定干-焦ⁿ懷舊。「老厝咖啡廳」个風潮通講是台南獨有，總--是，「咖啡廳」徛佇「廟」邊个光景，檢采佇台北抑其他縣市真正看無。

真濟人知台南个「甘單咖啡」，借『甘單』个華語音來hông念做台語「簡單」。細細間仔，斜對面是「七娘媽廟」（開隆宮），窗仔外就是廟埕。熱--人个時，那 啉咖啡，目睭前有褪腹theh 个阿伯仔theⁿ 佇廟邊歇晝納涼；若坐較倚廟--leh，凡勢咖啡味會透寡香薰（hiuⁿ-薰），現代敆傳統，就佇 彼个瞬間絞纏、相透，溶做一伙。抑若拄著焦ⁿ台南遮有、一冬一擺个「做十六歲」（台南外媽共孫仔做个成人禮），規个就愈鬧熱，西洋敆東方个纏綿就愈深入--啊！

成做一个久久一遍遮轉厝个台南新婦，老厝咖啡是我上甲意个台南味之一。見若轉台灣，無去啉幾杯仔台南咖啡袂過giàn。抑今年過年，佇台南發見第二間敆廟相-痛 个『甘單』！伊是tsûn--年遮開業个「拭迌咖啡」。

毋-閣，「拭迌咖啡」無「簡單」喔！頭家勇--仔 捌 佇英國讀和平研究，閣去東南亞做過義工，伊是世界踅透透了，遮拍算轉來故鄉台南定居个緣投仔sàng。抑我甲意个台南味閣兩項，就是菜市仔敆廟，「拭迌」拄好徛佇 𪜶 个中間。「拭迌」店頭前个巷仔，正爿行過是圍佇「水仙宮」四kho͘輪仔、逐日人插插插个永樂市場；抑 對倒爿去行無幾步，就是服侍觀音佛祖、過年時鼓仔燈吊規廟埕个普濟殿。「拭迌」，就佇 欲去買菜抑是欲去拜拜，攏 會-當順紲 斡入去「拭迌」个巷仔內兼好所在！

是講，敆「拭迌咖啡」个緣份ia̍h真奇妙。進前佇網路頂就看著這間，毋-若店名直接號台語，用台語漢字寫，面冊頂閣刁工標出羅馬字「拭-thô」，兼掛「暖暖蛇工作室」个牌仔。台語算「準殕-lo͘h級」个我（笑），當然看就隨知是「luā-luā-趖」个意思，所以印象tsiâⁿ深；直直共 Uichì sai-nai講若轉台灣愛 娶我去遐 啉咖啡。若「水仙宮」是阮 焦-加逐日去買菜个市仔，抑 Uichì ia̍h逐不時載我去遐食早頓，總--是，這兩遍轉台灣攏無機會斡入去「拭迌」。煞 佇舊年底，勇--仔揣著Uichì 个面冊，叫阮去提「明信片」，講是tsûn--年𪜶辦聖誕節活動，參加者寫明信片hō͘家己，頭家會 佇隔轉年个聖誕節前幫逐家寄--出。阮小叔仔炯霖tsûn--年欲行路環島進前，佇 𪜶 遐寫一張明信片，抑舊年熱天，伊煞留佇海洋無閣轉--來。勇--仔知阮人無佇台灣，明信片若直接寄對厝--裡，序大人雄雄收--著會 閣起艱苦，就問Uichì 敢 欲去提。

彼日欲晝仔，阮仝款佇水仙宮內面彼間無跤̋ng-páng、Uichì自細漢到焦ⁿ 攏食袂 𤺪 个店仔食虱目魚糜敆魚肚湯，食煞遮 剾轉阿松刈包敆賣潤餅kauh 彼頭，斡入亭仔跤，閣行出市仔大路，紲--落就軁入去彼條彎彎曲曲（曲-曲）个普濟街。水仙宮phong-phài 个「雜菜味」敆吵lā 閣-較按怎重、按怎大聲，ia̍h 那像hō͘ 斡角仔擋牢--leh，這條恬靜个巷仔內，厝宅敆圍牆仔有濟濟位liù皮兼落漆，hō͘人感覺sió-khuá 覕-sih。抑 加行無幾步，就看著門跤口tshāi兩台跤踏車个「拭迌」！

毋-閣，店猶未開，牌仔寫講e晡一點遮營業，內面電火猶未齊著。對微微仔光看--過-去，tng-硩款料个頭家一看著拄 欲探入去問看个 Uichì，就知阮是啥人，隨請阮入去坐。一踏入店內，小叔仔參與翻譯个 彼本核電員工遺言，就囥佇 猶 khā寡咖啡味个冊架仔頂，顯目个上頭到。

阮 那品味頭家用心gíng--出-來、閣無hō͘資本主義染著味个咖啡，那 敆年紀hām 阮平樣个頭家開講。伊講讀政大个時，捌一遍去參加Uichì 个台文社。Ia̍h 敆 Uichì有類似經驗，對家己講个「話」敆台北人無仝這層代誌起僥疑，紲--來拄著濟濟文化衝擊，連暑假轉來台南，竟然無張持生出「講華語个優越感」，用這个城市生份个語言軁過自細漢慣勢个大細條巷路，那 軁 閣 那感覺身軀無介對筒。佇 敆「家己」相 tshak 相 攕 个中間，ia̍h因為閣透過幾落冬出外走揣，總算決定轉來家己感覺會-當徛起釘根个故鄉。是講，抑若án-ne，「拭迌」兩字，除了頭家家己用法語个「flâneur」、華語个「漫遊（者）」、台語个「暖暖蛇（luā-luā-趖）」來解說以外，對頭家个經歷敆伊貼甲規厝間个社會議題來看，檢采ia̍h 通講，著藉佇外口「拭迌」走跳，遮 通真知故鄉个好，敢 毋是？

咖啡罔啉，冊罔掀，人客ia̍h沓沓入--來。樓梯頭彼爿tshiō光--落-來，我就擘起lih二樓罔看。簡單个幾liâu桌椅敆幾幅藝術畫，清幽清幽，落地窗墘tshāi一隻那像已經幌幾lō十冬个柴馬仔，吸引人行出到hō͘日頭曝甲 足爽快个露台。抑 對露台看--落，巷仔路頂懸有一支一支个鼓仔燈牽連--起-來，那像會隨共人搝轉去囡仔時代，遠遠，ia̍h 袂輸聽會著炮仔聲。拄好樓跤个咖啡芳擤--起-來，敆古早个炮仔味佇露台頂相-搪，淡薄仔神秘，淡薄仔稀微，淡薄仔hō͘人回想著少年个代誌。

抑講（káng）嘛 罔開煞了，阮 就綴鼓仔燈牽--過-去个所在行，經過幾間gîm-糍ⁿ跤有老大人坐踮椅頭仔歇睏个厝前，tiap仔久就到規个天頂攏是鼓仔燈个普濟殿。埕斗塗跤有粉筆tsō 甲不止古錐个囡仔畫，殿內有綴神明个意思跳懸 閣 落--落个月型pue；煩惱喜樂lām摻个小天堂。廟內个香煙單純無雜味，因為咖啡芳當然透袂 遐遠來到遮，毋-閣，拄-遮好咖啡个喉韻猶留佇喙內。

台南个好天時，適合散步。毋-閣無定著愛去郡王祠ia̍h是砲台，免攑香ia̍h免綴拜，古都个舊面容永遠攏有新活力，淡薄仔覕-sih 个巷內嘛是好个選擇。特別是這條小巷路，連接菜市仔、咖啡廳敆廟埕，三个光景敆氣味tsiám然無仝，毋-閣 煞 ia̍h透lām 甲 足密sà和諧个空間，真正是「拭迌」个好所在。
