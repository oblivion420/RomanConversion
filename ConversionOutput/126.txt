台文通訊BONG報: 學客語
江世冠自細漢到大漢，客語算--起-來真生份。雖然讀師專个時陣，有同學是客人，毋-閣我攏是用華語、台語敆 𪜶講話，無想欲 共 𪜶學客語、講客語。頂年个暑假，參加縣內所辦个客語師資研習。講師有講起客人會 共女性祖先稱呼做「某某孺人」；閣講起咱縣內有真濟「三山國王廟」，是古早客人个信仰中心；又閣講著阮故鄉有足濟「Hō-ló客」（台語客）－就是會-hiáu講台語（Hō-ló話）、袂-hiáu講客語个客人。我心內硩想，阮 敢 會是「Hō-ló客」，毋-閣 毋敢肯定。

有一个真熱心个老師，借我一本彰化縣文化局所編个《彰化縣客家族群分布調查》。我斟酌揣看，我个祖先應該是來自福建汀州永定个客人。為著更加肯定，轉去舊厝，燒香共公媽拜拜了後，將神主牌內底个族譜拍--開，發現有幾lō代个祖媽攏是「某某孺人」，突然間有一種真奇怪个感覺－原來我是客人，一个Hō-ló客，毋-閣我進前攏 毋知。「過去不知身是客，重新學客向前行」是我定--落-來个目標。

研習當中有講著佇 彼年十一--月有客語認證，鼓勵所有个學員去參加。我原先想欲參加初級--个就好，後--來有同學一直共我鼓吹，而且縣輔導團嘛 欲開一个「中高級客語認證加強班」，機會難得，加上想欲學較濟客語敆文化，雖然ká-那是「無可能个任務」，我嘛是報名中高級。

閣來，就開始「搶救客語大作戰」。洗碗、洗衫、揉塗跤个時，我會提一台CD player，CD放--leh，一面做一面聽，代誌做完，CD 嘛聽幾lō遍--啦。後--來，手機嘛 會-sái得放來聽，閣-較輕耍 敆利便。開車个時嘛仝款沿路聽CD，搪著窒車就加聽--幾-句，加講--幾-句。拄開始，我是那「鴨仔聽雷」－聽攏無。後來，一句話就聽有一兩字。慢慢愈來愈熟，到參加「中高級加強班」个時，已經聽有七八分，只是欲講猶講袂出喙、講袂 輾轉。

用電腦連線去「哈客網路學院」踅-踅--leh，有百外種課程，會-sái學著客人个語言、文學、音樂、民俗敆歷史等等內容，另外嘛有專門个「客家語言能力認證網站」，點入去學，有tiāⁿ仔會學甲 袂記得時間。

學校內底有客委會送个客語版《小英个故事》，我對第一集開始看，想講讀國校个時捌看--過，當做復習。細漢查某囝嘛 綴我看甲無 呢目，尾--仔，伊共全部四十集攏看了，聽力比我閣-較好。

客家電視台个節目品質攏有一定个水準，我敆細漢tsa-仔囝攏真愛看「客氣什麼呀」、「日頭下月光光」，時常攏看甲喙笑目笑，笑聲連連。「客家新樂園」會紹介傳統敆現代个歌手，hō͘人感受著客人个心情和熱情。

我嘛請校長發公文去共客委會申請客語个冊、CD、DVD，客委會非常慷慨，送幾偌大箱來，我看著真歡喜，閣 會-sái沓沓仔研究，閣有，遮-个冊公立个圖書館嘛借會著，有一擺借客語版「魯冰花」電視劇个 DVD轉--來，規家口看甲 攏 會-hiáu唱主題曲「月光光，秀才郎，騎白馬，過蓮塘，…」。

參加認證以後，等待欲公布合格名單个時陣，心肝亂紛紛。雖然欲通過中高級是無啥可能，毋-閣初級、中級應該是有機會。我先看初級个名單，竟然揣無，心內涼一半。閣看中級，嘛 攏無，心情是沉落谷底，完全無希望。想講無罔看中高級，應該有同學會通過遮對，無疑誤煞看著家己个名姓，心內真歡喜，因為是三更瞑半，干-焦ⁿ雙手攑起放落幾lō擺，暗爽在心內，目kho͘內底含一寡仔目屎，強強欲滴--落-來。

成績單寄--來个時，雖然筆試滿分，口試無理想，初級差0.2分。家己檢討原因，應該是題庫練習了siuⁿ少。尤其是看圖講話，因為事先無練習--過，加上得失心siuⁿ重，所以毋知欲講啥，愈講愈無信心，到上尾一題，煞講出規大堆華語，可能扣袂少分--去。隔轉工考中高級，就完全無想遐濟，想到啥就講啥，成績顛倒好，所以，古早人講：「驚驚袂 著等」，就是這个意思。

學會-hiáu客語這个學習个過程，hō͘我了解學語言，愛照聽、講、讀、寫个順序，嘛 愛營造學習个環境；結果，有熟sāi真濟客人師長敆朋友，感謝𪜶 个鼓勵敆牽成；閣，嘛感覺羅馬字並無遐困難，而且真好用，所以，愛 較 捷 共伊應用；我學客語，嘛影響著阮太太敆 tsa-仔囝，𪜶 嘛 加減聽有客語，容忍我烏白tsuàⁿ，有時嘛 敆我做伙唱「客家本色」、「細妹恁靚」，有時會講出「恁早」（𠢕早）、「恁久無看到」（真久無看著），攏 hō͘我感覺真歡喜。

今年，我想欲 共台語个讀、寫部份學hō͘好。以後，想欲學原住民个語言，嘛想欲 共英語个聽、講部份學hō͘好，án-ne對世界敆文化通了解甲 閣-較闊，閣熟sāi 閣-較濟朋友。毋-閣，我會繼續佇厝內講客語，佇學校教客語。歡迎大家有興趣做伙來講客語，講台語嘛 會通，講原住民語嘛 會-sái。「承蒙大家，有閒正來尞！」（感謝大家，有閒遮 閣來拭-thô！）


（作者是花壇鄉華南國小个主任，嘛是陳金花老師台文寫作班个學員；字詞敆語法編輯部有共 si-仔-geh。）
