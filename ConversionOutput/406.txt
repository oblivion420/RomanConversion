台文通訊BONG報: 奕-bó͘-啦（Ebola）時疫
◎阿-him  病毒是一種一定愛用電子顯微鏡遮看會著个微生物，伊對咱人个健康有種種个威脅。佇 這篇文章內底，欲來共逐家káng一个全世界上危險个病毒－奕-bó͘-啦（Ebola）病毒。 1976年6--月，佇非洲東爿个 軀-擲（Sudan）共和國，奕-bó͘-啦病毒第一擺造成時疫，284人著病，151人曲--去，死亡率53 葩。無偌久，9--月，中部个 Tsái-伊-ò（Zaïre）共和國1 嘛出現奕-bó͘-啦病症，318人著病，280人不幸過身，死亡率88 葩。奕-bó͘-啦時疫佇 這兩个國家重了重出現，到1979年以後遮暫時消失。因為這款病毒造成个病，致死个機率懸 甲 會驚--人，世界衛生組織（WHO）自彼-tia̍p 就一直有硩督察這號病毒是毋是有出現佇人个社區內底。 對 1979年以後，非洲地區有十五冬个時間攏無奕-bó͘-啦病症發生。到1994年，奕-bó͘-啦時疫閣再佇非洲个 加-bōng（Gabon）敆 Ái-bo-lī Khò͘-軀-toh（Ivory Coast）發生，好佳哉，這兩擺个時疫真緊就得著控制，致病个人無到一百个，大恐怖个代誌並無發生。閣來，連紲到1996年，làng一个縫到2000年，以及以後，奕-bó͘-啦時疫lân-lân-san-san 攏有硩發生，毋-閣，大部份都 佇非洲國家，真少發生佇別个所在；見擺發生，WHO跤手攏真mé，控制甲 tsiâⁿ好勢，狀況攏無比1976年彼時較害。 舊年（2013）12--月，非洲地區閣一擺有人去染著奕-bó͘-啦病毒，到今年3--月，奕-bó͘-啦時疫規个著火。這擺个狀況kán-那 敆往過無仝，到焦ⁿ（2014/8/8），已經有1779人著病，其中有961人死亡，死亡率54 葩。這擺个 奕-bó͘-啦時疫是tsīng到焦ⁿ上嚴重个一擺，世-kuè湠个病毒看--來都無法通控制--啊，甚至，有幾若个醫生去hō͘ uè--著，資深醫生，Samuel Brisbane，竟然著病死--啊。這到底是按怎樣--leh？這个háⁿ--人个病毒敢 會湠甲通世界？ 上代先--个，咱來認捌  奕-bó͘-啦病毒。奕-bó͘-啦病毒是絲病毒科（Filoviridae）內底个成員。絲病毒个特色是：𪜶 个形體那一條絲線，這條絲線个主要成分是一寡卵白質（protein），絲線个表面閣有一phok一phok 个糖卵白質（glycoprotein），看--起-來就像圖片án-ne；絲線內底有一條相連紲、無斷橛 个 RNA分子（彼 是這號病毒个遺傳因子（子），咱人--个是DNA分子）。到焦ⁿ所知--个，絲病毒科个病毒會 uè hō͘ 人敆一寡飼奶動物（mammalian，包括猩猩、猴、豬、niau鼠），人抑是動物若無細膩去染--著，活命个機會無大。因為án-ne，科學家除了煩惱伊會造成人類个大災厄，嘛焦心伊會 共一寡保育動物－比論大猩猩（Gorilla）敆烏猩猩（Chimpanzee）－逼甲 ǹg滅族个界線去。  到焦ⁿ 咱知个 奕-bó͘-啦病毒有五種：Bundibugyo ebolavirus、Zaire ebolavirus、Sudan ebolavirus、Taï Forest ebolavirus 敆 Reston ebolavirus；尾--仔兩種病毒掠外，頭三種病毒，雖罔毒性有分懸低，攏 會 uè--人嘛 會死人。奕-bó͘-啦病毒佇野外个天然厝主（natural reservoir）真有可能是夜婆。直接摸著有tài病毒个動物个 液，食無煮熟个染病動物个肉，接觸加-嗽 phùn--出-去个喙瀾ia̍h是空喙、死體流个湯，攏是這號病毒佇動物敆人，以及人敆人之間相uè 个路途；咱人若去染--著，上緊兩工，慢--者經過三禮拜，就會發病。所以，欲控制奕-bó͘-啦時疫，上要緊--个，就是閘斷染病動物（以及人）敆健康人接觸个機會。 奕-bó͘-啦病毒佇 1976年就hō͘科學家發現--啊，敢講到焦ⁿ，咱 猶 閣無伊个法？事實佇過去這段時間，科學家攏一直有硩骨力，想欲發明出會-當治療奕-bó͘-啦病症个藥仔ia̍h是抗體（antibody），甚至是疫苗，通好閣 較有效率來控制奕-bó͘-啦時疫。骨力卻是骨力，藥仔閣 佇實驗室硩開發，抗體敆疫苗到焦ⁿ 嘛無創好。抗體敆疫苗是對付病毒上好个武器，毋-閣，無人敢共開發猶未好勢个抗體ia̍h疫苗，提去用佇非洲tng有奕-bó͘-啦時疫个所在。雖罔兩个佇非洲染著奕-bó͘-啦病毒个美國衛生人員，接受試驗中个 ZMapp單生成抗體（monoclonal antibody）治療，效果袂 䆀，但是，欲 佇疫區針對無瞭解生物醫學智識个一般人，大範圍來使用，猶原有道德个問題－若是無效ia̍h是對人體造成意外傷害，啥mih人來擔？ 這擺奕-bó͘-啦時疫遮-nī嚴重，是tsiâⁿ值得咱探討个代誌。今年代先發生奕-bó͘-啦時疫个地區是佇非洲Gí-呢（Guinea）共和國个南爿，後來遮 閣湠去伊附近兜 个 Sī-e-la-lī-óng（Sierra Leone）共和國敆 內-bió-lī-仔（Liberia）共和國。Zaire ebolavirus是造成這擺時疫个病毒，怪奇个是，這款病毒往過干-焦ⁿ 佇中非洲出現，這-táu 煞 佇 毋-捌有奕-bó͘-啦時疫个國家硩流行！這款病毒是目前知影--个，上毒个 奕-bó͘-啦病毒，上懸 會造成90 葩 个死亡率；這是這擺代誌嚴重个第一个原因。 Zaire ebolavirus有可能是hō͘飛長途个夜婆，對中非洲紮來西非洲个 Gí-呢共和國。準算是án-ne，時疫為啥物 會爆發甲 遮害？科學家推測有三个可能性。第一，Gí-呢共和國是非洲夭壽散赤个國家，原因是𪜶 个政府腐敗、貪污，過去一段時間閣 捌發生內戰，致使𪜶國內个公共衛生系統都真害真䆀。第二，散赤人為欲生存，𪜶 會想辦法擴大家己个生活空間，通提著較濟生活物資（比論水、果子、肉類），這款求生存个行為煞 hō͘附近个森林受破壞，嘛 hō͘ 彼-tah 个人敆野生動物接觸个機會增加。第三，奕-bó͘-啦時疫爆發个所在，特別是佇 Gí-呢共和國遐，有tsiâⁿ濟過去毋-捌 敆外界tsih-tsiap 个族群；時疫爆發了後，WHO 敆歐美各國个醫護人員欲 佇 遐做事工，煞一直發生敆當地族群个文化相-ta̍h-thut 个代誌。聯合國兒童基金會（UNICEF）佇中非敆西非个區域主任，Manuel Fontaine，表示講：「無實个風聲敆 毋肯承認（奕-bó͘-啦病症存在）个態度佇 遮 世-kuè thuàⁿ.....遮-个人个反應已經毋是醫學有法度通處理--个，若欲 閘斷奕-bó͘-啦 个傳染路途，gún 愛去消滅這-tah規世-kuè 个驚惶，嘛 愛 敆 遮-个社區建立互相信任个關係。」 共頂頭這三个論點敆--起-來，這擺遮-nī害个 奕-bó͘-啦時疫毋是天災，是人硩作孽--啊！ 簡單講，影響時疫大細--个，其實敆當地个社會文化因素（sociocultural factors）有tsiâⁿ大个牽連，嘛因為án-ne，有學者認為，這擺奕-bó͘-啦時疫對通世界个威脅無大。毋-閣，嘛有學者認為，因為世界交通發達，病毒真簡單就有機會thuàⁿ到世界各國。嘛確實，這个病毒有走到非洲以外个國家，毋-閣 攏真緊就hông控制牢--leh。  規局看--來，奕-bó͘-啦時疫成（tsiâⁿ）做一个區域災厄个機會，較贏過去害著通世界。WHO放送消息愛逐國著細膩奕-bó͘-啦病毒个威脅，這款做法是著--个：𪜶是硩提醒逐國家敆世界各地个人，袂-sái放外外，hō͘ 奕-bó͘-啦病毒捎著機會，伊就會 sāi-thái到極！ ＊註解： 1 現此時，這个國家號做Khóng-gò͘（Congo）共和國。    參考資料 2014/7/28 个 VOX新聞，”Ebola outbreak worsens: Liberian doctor dies, virus spreads 都 Nigeria”，http://www.vox.com/2014/7/23/5930311/ebola-virus-disease-outbreak-africa-facts-guinea Olival, K., & Hayman, D. （2014). Filoviruses 𪜶 Bats: Current Knowledge and Future Directions. Viruses, 6（4), 1759–1788. doi:10.3390/v6041759 Report of 阿 WHO/International Study Team. （1978)  Ebola haemorrhagic fever 𪜶 Sudan, 1976. Bulletin of the World Health Organization, 56（2), 247–270. Report of an International Commission. （1978) Ebola haemorrhagic fever 𪜶 Zaire, 1976. Bulletin of the World Health Organization, 56（2), 271–293. Stephenson, J.（2014) Largest-Ever Ebola Outbreak Still Simmering 𪜶 West Africa. JAMA. 2014;312（5):476. doi:10.1001/jama.2014.9757. Science：”How two U.S. patients changed the debate about using untested Ebola drugs？”，http://news.sciencemag.org/health/2014/08/how-two-u-s-patients-changed-debate-about-using-untested-ebola-drugs UNICEF：”Misconceptions Fuel Ebola Outbreak 𪜶 West Africa.”，http://www.unicefusa.org/press/releases/misconceptions-fuel-ebola-outbreak-west-africa/17712 美國疾病管制中心（Center for disease control and prevention）个 奕-bó͘-啦時疫年表：http://www.cdc.gov/vhf/ebola/resources/outbreak-table.html#thirtytwo 
（作者是德國Köln大學發育生物學（Entwicklungsbiologie）研究所自然科學博士）
