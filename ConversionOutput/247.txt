台文通訊BONG報: 追想四二四事件 敆 gún 兜（『我們家』） 个 故事 (第 6 葩)
作者：黃晴美

1聲銃聲，拍 出1 個新个 戰場~法院審判

出國以前雖然tòa 佇 受蔣--家極權控制个 國家，因為是cha-bó͘ gín-仔 學生，乖乖佇 學校讀書，pa-pa 閣 是「為公盡忠」拚命建設新竹市个 工程師，我个 生活攏 無敆 法院、警察、監獄个 世界交chhap--過。 Pa-pa hông. 陷害掠去關个 時，我已經出國--lò͘，雖然有bōe 得講个 氣憤嘛 無親身去經驗--著。四二四彼 e-褒͘ 恬-恬 看身邊上親个 2個人~翁婿敆阿兄~hō͘ 警察車載走以後，我是án-chóaⁿ 轉 去佇 Queens區个 厝，chit-媽 已經bōe 記得--lò͘。天.暗以後，我駛車去Queens區附近个 1座大橋頂chiū 厝--呢 彼 支銃擲 落去河底。我當時个 想法是：這2 支銃攏 是無牌--个，因為是欲 做地下革命運動用--个，愛 盡量減chió 敆 組織个 關係，chiū 銃擲 掉會得減chió 1 分這款个 可能性。

對hông.關佇 監獄內失去自由个 人來講，若同時閣 完全失去敆 外口世界个 接觸，是真大个 痛苦。無管想欲 做siáⁿ-mih tāi-chì 攏 著-愛 靠別人。我是唯一會得做𪜶 2 個人个 跤 手、耳、嘴个 人物，1時之間，老母、牽手、小妹、同志以外、猶 閣 愛 做𪜶 个 代理人、傳話人、保護人…。突然間，1身愛 變做幾若 個人用，根本都無時間通 去做軟chiáⁿ、pháiⁿ-細 个 cha-bó͘ 人。

我心內真清楚，文雄、自財2人坐監毋是因為普通个 犯罪案。Che 是1個政治行動，1個政治案件，是台灣人反蔣政權、建立獨立台灣个 過程中个 1 chat。Tùi 海外台灣人个 反應敆 𪜶 hō͘ 我个 支持會得看出𪜶 嘛 有sāng 款个 看法：Che 毋是個人个 事件，刺蔣案个 被審判主角是蔣政權，毋是黃、鄭2 人。

2個gín-仔 雖然猶 細漢，嘛 有親近个 朋友敆 同志鬥 照顧，hō͘ 我無感覺孤單，會得奮鬥--落-去，全心chiū 我會得做个 部分做hō͘ 好。

自財敆阿兄2 人hông.關佇 NewYork市Manhattan南區个 拘留所，一般人共 伊 叫做「大墓」（The Tombs）。去面會个 手續真複雜，守衛敆 管理員大欉閣 橫，排隊排甲 長ló-ló。著 咱 講話个 時閣 愛 通過電話線，線个 另外1頭有人leh 監聽。

第一遍去這款所在，心肝tám-tám。我共 加-kī 講：

「頭攑hō͘ kôan！阿兄敆自財是為台灣人入監！」

心頭掠 在，守衛敆 管理員soah ká-那 變較 細格--去，較 無遐 驚--人，頭腦隨變較 清楚，好好仔 控制時間，chiū 需要問--个、討論--个、交帶--个 攏 講完，面會个 時間也完--lò͘。無時間通 哭，嘛 bōe 得講心內話，著 共 感情暫時鎖佇-leh 心內个 1 角，共 目屎个 門嘴窒--起-來。人實在是真可愛个 動物，做這個決定以後，我干-焦ⁿ 會感覺著台灣人支持个 力量，1-kóa tāi-chì 差不多攏 會得冷靜去應付。




有2 位真出色个 律師通 參詳，當然oan-焦是1個重要个 因素。派hō͘自財个 律師V. Rabinowitz 是1個真有國際經驗个 猶太人，了解也同情台灣人个 追求。阿兄个 律師N. Scoppetta 是Italy 个 第二代移民。彼 個時chūn，New York 个 警察界相當烏暗，相當爛。1972~73年N.Y.法院開始佇 警察界大piàⁿ掃，就是派這位律師去負責調查工作。有機會敆 這2位優秀个 律師接觸，hō͘ 我對美國彼 個社會閣 增加1-kóa 認識。

海外个 台灣人毋甘放這2個替𪜶 發出遐 chē 年來kē 佇 nâ 喉、hoah bōe 得出--來个 聲音个 台灣青年hō͘人掠去關佇-leh 監獄內，𪜶 盡各人个 能力，出錢出力，用20 萬美金t„ 1個月捅 敆 2月半日內、就分別chiū 自財敆 文雄保--出-來。20萬美金佇 70年代初期毋 是細條錢，彼 時佇 美國个 台灣人人數無像chit-媽 chiah chōe，而且大多數猶 閣 是散赤个 留學生，會得遐-nī 緊就共 自財敆 文雄2人保--出-來，hō͘ 美國人chhoah 1 趒。

保--出-來以後，自財閣 轉去建築公司上班，阿兄Peter 閣 轉 去Cornell 大學繼續讀博士班。Gún 繼續參與台獨運動，同時嘛 積極硩 敆 律師參詳討論辯護个 策略：Che 是1個政治事件，著-愛 防止hō͘ 人有意chiōng 伊 當作一般个 銃殺案處理。美國政府並毋 是毋 知影蔣--家爸-仔-kiáⁿ 國民黨政權个 獨裁敆 無人道，毋-閣 若拄 著敆 美國自身个 利益有衝突个 時，伊 就目chiu kheh 1 蕊，耳孔崁--leh 假毋知。

審四二四案，蔣政權tùi 頭到尾積極硩 參與：向美國國務院施壓力；供給N.Y. 个檢察官「資料」；chhiàⁿ 1個老美國律師，tùi 開始聽審就tè 佇 檢察官邊--阿 bōe-軀 是助手，去坐佇 除了法官、記錄官、檢察官、被告敆 辯護律師以外--个 不准進入彼 區，經過咱 激烈个 抗議以後，chiah 停止出現。另外彼 3 個國民黨派--去个 特務，tùi 頭到尾攏 坐佇 遐 旁聽、做記錄。雖然án-ne，猶-閣 是有幾位台灣人敢去旁聽，敢去做證。有關心咱 个 美國朋友捌 問講：恁 个 組織這遍nah 無想著閣 kòa 痟 鬼仔 殼，利用這個機會去法庭外口訴求，我毋 知boeh án-chóaⁿ 回答。

拄 佇 自財敆 文雄保--出-來彼 時，我收著Montessori 教師訓練班个 錄取通知，閣 是我揀个 夜間班。我歡喜甲 kiōng-boeh 相信真實有神硩 保庇。欲 做Montessori 老師本來就是我個人性命中个 1 個理想，這個機會佇 這個時chūn 來，soah 增加1 個意義。將來个 發展bōe 得按定，我需要較 緊有1 個職業通 維持我加-kī 敆 日青、日傑个 生活。Tùi 一年讀到大學、留學，雖然相當順利，有時仔 猶 有提著獎學金通 減chió pa-pa ma-ma 个 經濟壓力，總--是無親像這個時chūn án-ne 讀甲 遐-nī 積極，遐-nī有目的，佇 遐 leh 敆 時間相拚。

1971年8--月寫phoe 共 pa-pa ma-ma 報告自財敆阿兄行入地下，佇 sāng 1段，我共 𪜶 報告1 個好消息：

「……我已經敆 學校講好--lò͘，9 月中boeh 開始試教。2個gín-仔 攏 免學費。6 月初考試煞，主持訓練課程个 主任共 校長講『Terrific』（註）。因為án-ne ，安排教職个 時，1點仔 問題都無…。」戰贏敆 「時間个 『巨人』」這個小戰，對我佇 續- -落-去个 瑞典、英國敆 美國个 「四二四續戰」中會得徛 真在.來講，是1 個重要个 因素。

審訊結束，法官判文雄、自財2 人有罪。咱 有chiū 蔣--家爸-仔-kiáⁿ 政權个 惡質閣 1 遍thián 開hō͘ 世間人看，毋-閣 美國佇 彼 個時chūn 猶 閣 chiū 蔣--家國民黨个 利益看做敆 𪜶 加-kī 个 利益敆-óa。法官宣佈文雄、自財2 人愛 佇 7 月初6出庭接受判刑。根據美國法律个 規定，這款罪，2 人愛 坐監个 年數合--起-來是7年到32年。

Tùi 各角度慎重討論了後，自財敆 文雄決定boeh 行入地下，繼續用無sāng 个 方式、管道去奮鬥。

對我來講，事實上，佇 四二四以前，就已經做好選擇--lò͘。Chit-媽 有這款个 演變，𪜶 佇 監獄外比佇 監獄內對台灣會得做閣-較 大个 貢獻。

【猶未煞，chiah-閣 繼續】

註：Terrific：非常好！無án-ne nah 會ēng--leh？我是敆 『巨人』硩 相拚！

說明：本文2001.11.15刊佇《台文BONG報》雜誌第62期，台灣人寫真專欄；彼時个《台文BONG報》羅馬字採用傳統白話字。



#台文BONG報

#台灣人寫真

#黃晴美

#424

歡迎捐款贊助　#李江却台語文教基金會

（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

-----------------------------------------------------------------------------------------------









天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：阿4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
