台文通訊BONG報: 深水無聲
王淑珍 

    文藝復興時期，英國有一位真出名的政治家，仝時嘛是一位航海家，伊个名叫做Walter Raleigh (1552─1618)。Walter Raleigh 捌寫過一首詩《惦靜个情人》，詩文內底，伊將激情比喻做流水，伊按呢描寫：「用流水來比喻激情上妥當，淺水个聲不時lo̍k-lo̍k叫，深水顛倒惦靜無聲；好親像思念个心情若唱明，內心定著無深情。情人若不時甜言蜜語，定著是虛情假
愛。」


    世間人个誠心佮良善那親像流水仝款，無需要刁故意去共人品捧、共人宣揚。人干單佇平靜佮安和个時陣，才會當達到感情、思想攏崇高个境界。

    有一個故事按呢講：

    有一工早起，一個做老父--个招伊个後生同齊去樹林仔內散步。後生歡歡喜喜佮老父做陣去。

    父仔子兩人佇山路一个彎角个所在停--落來，惦惦佇遐有一下仔久。
    
    老父開嘴問後生講：「除了鳥仔唱歌个聲以外，你敢猶有聽著啥物聲？」

    後生斟酌聽一睏了後，應講：「我有聽著馬車个聲。」

    老父講：「嗯，確實有馬車个聲，而且是一台空个馬車。」

    後生聽了，真好奇問老父講：「也無看著馬車，你哪會知影彼是一台空个馬車咧？」

    老父應講：「真簡單，聽聲著知。馬車愈空，噪耳个 lo̍k-kho̍h聲著愈大聲。」

    即個後生大漢了後，便若看著有人一支嘴講無停，像水道頭關袂密；常在胡白共人插話，拍斷別人對話；叫是家己上捌、上𠢕，目空一切、看人無目地；閣真愛批評人。老父講个彼句話著會佇伊个耳空邊出聲：「馬車愈空，噪耳个 橐8-觳8聲著愈大聲。」

    有潦水過溪經驗个人，佇踏落水進前，攏會先抾一粒石頭，擲落去水--裡，測看溪水有外深。水花仔若噴愈koân，溪水著愈淺。反倒轉，若是噴無啥物水花仔、水聲閣悶悶無偌大聲--个，溪水定著真深。

    咱做人著愛像深水同款有深度，愛學會曉斟酌聽別人个聲音，毋通一心一意干單想欲強調家己个主張，攏無顧慮別个想法。千萬愛會記得：

    靜水深流，深水無聲。

    馬車愈空，噪耳个 lo̍k-kho̍h聲著愈大聲。
