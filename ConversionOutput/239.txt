台文通訊BONG報: KANO電影hō͘我个感動
◎黃靖玉 


一个敆野球相關个故事，這齣電影KANO看完，hō͘我有真濟感動，逐个人都認為無可能去做个代誌，𪜶 煞做甲到；凡勢一開始別人會認為𪜶是一陣戇人硩眠夢，但是一切煞因為一位教練个出現來改變，原本是無贏過任何比賽个球隊，這-媽 煞因為夠額个訓練變成會-當參加甲子園个球隊，佇最後表現出上hō͘逐家尊敬个運動家精神，每一个人攏盡家己个力量來拍野球，無想欲 hō͘人生有遺憾，𪜶 个精神真值得咱來學習。我認為有家己个夢想，是一件真幸福个代誌，因為毋是每一个人攏 會-當真緊就揣著人生當中家己想欲做个代誌，所以講，有夢想就要拍拚去完成，hō͘家己个人生過著較精彩，因為青春少年十八歲干-焦ⁿ有一擺，若是失--去，就袂 閣轉（轉）--來，嘛因為出社會了後會有真濟人生中个新煩惱出現，這-媽做學生，閣算是較單純个時陣，，趁猶有氣力敆熱情，有夢想就愛去追求，莫浪費時間耍手機仔，手機仔收--起-來，好好仔把握青春，毋-通 hō͘家己个人生留下遺憾，想欲創啥就緊去做，因為未來个家己有可能因為生活中个代誌漸漸來袂記得當初家己个 彼款心情，最後漸漸hō͘生活支配，變成一位完全無任何欲望个人，án-ne實在真可憐。咱人佇 這个世界出世，袂-sái無熱情敆夢想，無，人敆動物有啥mih差別，干-焦ⁿ食、啉、睏、放、耍，一工就án-ne過--去，人除了愛做空-khuè、戀愛、交朋友、結婚，一生中有偌濟時間會用得來追求夢想，對幼稚園到高中規路硩讀冊，為著成績、好學校來讀冊，這-媽到大學有真濟時間hō͘ 咱家己來安排，會-sái講是追求家己夢想个好時機，無爸母佇身軀邊，一切獨立个生活，家己做主，家己想欲過按怎个生活，著-愛看家己按怎拍拚。 對細漢開始，我有真濟夢想，但是因為一直重視讀冊這部份，有个夢想這-媽想--起-來，彼份熱情漸漸消失--啊，我感覺真可惜，但是這-媽 嘛 閣有新个夢想，所以我決定好好仔把握未來个一年半，佇出社會進前，我想欲有閣-較濟生活中个體驗，那享受生活，那追求夢想，hō͘夢想毋是單純硩眠夢，是hō͘夢想變成我性命中个一部份，有人講「有夢上媠」，我想就是叫咱 愛勇敢做家己、追求家己所愛--个 个意思，因為咱是家己个主人。



 （做者是台中教育大學台語系个學生；字詞語法編輯有共 si-仔-geh。）
