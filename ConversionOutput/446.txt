台文通訊BONG報: 用台語歌記錄五花十色个台灣
#台語捎攏有講座專欄，本文使用教育部推薦漢字敆臺灣閩南語羅馬字拼音方案。

台文通訊BONG報307期，2019年10月出刊。



--------------------------------------------

歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox



郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：賴昭男









9--月个「台語捎攏有」講座邀請台灣高等教育產業工會祕書長、前世新大學社會發展所教授陳政亮敆自由音樂人兼yoga（『瑜伽』）老師陳秋山兩位講者。原本邀請陳政亮老師分享--个，是台灣高等教育產業个相關議題，無疑悟伊感覺會-sái分享無仝款个 物件，「高等教育个議題真嚴肅，我嘛講甲 lám-lám、無意無意」伊滾笑án-ne講，tsua̋nn改做分享伊創作台語歌个經驗。伊敆陳秋山兩人佇工會熟sāi，落尾煞開始做伙創作台語歌，一个寫詞、一个做曲敆唱歌，嘛算是成特別个緣份。兩人現場攢十幾塊歌曲，即時共講座變做演唱會，不止仔鬧熱！



這擺講座攏總帶來12塊歌，憑頭是：1. 火金蛄、2. 失眠、3. 散步夜公園、4. 昨暝燒酒醉、5. 無妨、6. 富豪／資本無祖國、7. 冤魂、8. 紅紅蝴蝶、9. 寒流、10. 沉浮、11. 貓咪、12. 老友。



兩人開始創作了，會 共歌曲傳去YouTube，毋-閣 這擺講座个歌曲大部份無上網，算是頭擺公開發表，遮-个歌內容五花十色，講著台灣百百款个社會議題。佇演唱進前，陳政亮會先說明伊創作个理念，遮聽陳秋山用伊清幽个歌聲，唱出人情世事幼路个情感。這篇文章佇 遮簡單記錄逐塊歌創作个理念，雜誌嘛 對頂一期開始連載歌詞敆分享現場演唱个影片連結（306期刊出〈無妨〉、本期刊出〈寒流〉）——對創作理念有趣味个讀者，會-sái進一步去聽歌，共歌个背景敆音樂對照欣賞，閣-較有意思。



1.火金蛄



陳政亮佇台北个時陣，蹛木柵公園彼搭，木柵公園內有一个翠湖，市政府佇 遐做火金蛄復育。逐年春天差不多5、6--月个時，就會有火金蛄，唌 足濟人去看，成心適。這塊歌就是leh描寫火金蛄佇公園內飛來飛去个情境，這 嘛是一塊寫予囡仔兄、囡仔姊聽个歌，都市內底通看著火金蛄實在無簡單，咱 著-愛做伙來注重環境个保護。



2.失眠



陳政亮認為睏眠有分四種：「好睏」是地動五級都 幌 袂起--來；「淺眠」是會睏--得，毋-閣厚眠夢；「歹睏」是若啉茶啉咖啡、枕頭一下無sù-sī就睏袂去；最後一級就是「失眠」。根據統計，台灣有睏眠障礙--个差不多十个就有一个是愛食藥仔--个，這塊歌創作个第一句就是對「藥仔一袋」 開始--个，閣用台語歌較罕得看--著个四字一句个形式，對寫曲、演唱者來講真挑戰。



3.散步夜公園



「講著失眠，咱 著-愛 加運動--啦！」陳政亮講，這塊〈散步夜公園〉嘛是leh寫木柵公園，遐有做步道、塗跤閣標公尺，予人行一lìn四百公尺个意思。現代人日--時坐辦公室，生活緊張、無leh運動，暗時遮 通去罔散步。陳政亮去公園，聽著有人leh散步个時，閣 leh討論日--時个 暝-暝角角，寫這塊歌就是希望逐家去散步會-當 莫想遐濟，輕輕鬆鬆就好。



4.昨暝燒酒醉



一寡中年男子，事業有成、感情穩定、家庭幸福，毋-閣 毋知按怎就是對人生無滿意。陳政亮觀察，身軀邊kánn-那 足少真正對心肝底快樂个人，伊做兵个朋友退伍20幾冬了後閣 會 相招，生活攏 會得過，無欠錢、欠快樂niâ，出--來就欲招啉酒。有時陣 會感覺人生毋知leh追求啥物，永遠無滿足、kánn-那欠一塊啥mih 物件，這塊歌就是leh描寫這種感覺。



5.無妨（已經佇 306期第2頁刊出）



朋友內底，結婚--个少、離婚--个 袂少，陳政亮捌去參加親成 tsa̋囝个婚禮，𪜶 煞一冬了後就離婚。根據統計，台灣人有結婚--个 佇第二个十年離婚--个占兩成，世界排名第五名；離婚率是所有人口个千分之2.3對，結婚个比例差不多懸一倍，等於講結婚--个有一半會離婚。彼个親成 tsa̋囝離婚了，佇台北稅厝，「小小个套房，四四方方」，這塊歌就是leh描寫對感情無常个心境。



6.富豪／資本無祖國



陳政亮一位女性朋友𪜶先生佇中國有工場，做電子行業--个有趁著錢，就佇 遐娶細姨，變做是有兩个家庭。台灣个大某真毋甘願，揣人去調查，講欲 kâng按怎，無，就欲自殺，鬧甲規家jû-tsháng-tsháng。這塊歌个故事是對 遮來--个，陳政亮感覺，趁錢當然重要，但是毋-通趁著錢了後家己个慾望就無法度控制，這塊歌是leh描寫生理人一切用成本考量，無顧人、國家、土地、環境、勞工个情形。



7.冤魂



台灣去hông屈打成招，尾--仔去hông拍--死、銃殺--个，到底有偌濟人，無人知影。白色恐怖、二二八个年代，有一个統計講五十年代个前幾年，掠來接受軍法審判、hông刣--死个人，就有四、五千以上，路邊烏白刣--个 猶無算在內。除了政治犯以外，台灣閣有真濟冤枉个死刑犯，陳政亮寫這塊歌是送予勇敢个廢死聯盟，這是一个重要个議題，伊嘛希望以後世間攏無冤魂。



8.紅紅蝴蝶



這塊是leh寫一个「紅斑性狼瘡」病友个故事，這款病是免疫系統出問題、攻擊家己个身體，若出現佇面，就會有紅紅一phiàn kánn-那蝴蝶。著病个人愛食『類固醇』，就是咱講个「美國仙丹」，食了面會腫；陳政亮高中个時有一个女性就是án-ne，彼个朋友足討厭人共可憐，伊講，「人百百種，是你正常抑是我正常真歹講」，陳政亮感覺有理，就共 這个故事寫--出-來。



9.寒流（佇本期雜誌第3頁刊出）



進前leh選舉（編按：2018年九合一選舉）彼-陣，陳政亮去外口食飯tiānn hām頭家冤家，就是因為電視leh放中天新聞，落尾冤甲伊攏無愛去--啊。陳政亮講，中天新聞个標題真濟是leh「造神」，既然欲造神，伊就來寫一塊歌。陳政亮借慈蔭亭（編按：台南市中西區个觀音廟）籤詩个形式，寫一塊「藏頭詩」，來剾-sé 這款造神个現象。



10.沉浮



男性追求女性，見一个愛一个，kánn-那家己起一間厝，但是真虛無；起了感覺真幸福，了後閣嫌這間厝䆀，想欲 閣追求新--个。這塊歌就是leh描寫這款永遠無滿足个追求。



11.貓咪



這-媽台灣飼貓个人足濟、足大捀，袂得罪--得。陳政亮家己感覺，貓仔大部份是自私、無情--个，有冬時仔家己走--出-去，三四工了遮走--轉-來，毋知去佗位；啊伊欲需要--你个時陣，煞叫甲 袂輸偌可憐--leh。是按怎人愛飼貓？陳政亮認為，凡勢是因為欣羨貓無情个自由，想欲變做彼款閣無法度。這塊歌就是leh描寫貓仔目睭个 捎-bui-捎-bui、行蹤个神祕神祕。



12.老友



陳政亮个爸母已經七八十歲--啊，𪜶同窗會來个人，一年一年少，tiānn-tiānn講「見一改減一改」。陳政亮感覺，台灣人對死亡ûn-焦 會驚，毋-閣無到恐惶，心內想講「啊性命就是án-ne--啦！」無必要共看了傷過重。廣欽老和尚欲過往个時講一句話足出名：「無來，無去，無代誌。」陳政亮就共 這種面對人生輕鬆、單純、無掛礙个心情寫做一塊歌。


（本文是2019年9月初4 个講座摘要記錄，主講者陳秋山是音樂創作者，歡迎逐家去「聽秋山唱歌」个 FB 揤追蹤。）












#台語捎攏有講座專欄，本文使用教育部推薦漢字敆臺灣閩南語羅馬字拼音方案。

台文通訊BONG報307期，2019年10月出刊。



--------------------------------------------

歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox



郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
