台文通訊BONG報: 一粒田螺煮九碗公湯
盧繼寶
   
    田螺，只不過大頭拇大，干-焦一粒，哪有可能煮九碗公湯呢！因此，講人「一粒田螺煮九碗公湯」，是leh講人講話，抑是做代誌真譀古、真hau-siâu 个意思。


    毋-閣，有彼種話，就有彼種人，嘛 會 發生彼種代誌。

    2007年媒體報導：美國華府行政法官皮爾森，一條西裝褲去hō͘「保證顧客滿意」个韓僑洗衫店拍無--去，無打緊，閣烏白提別人个褲hō͘--伊。

    洗衫店違約1200工。皮爾森決定告官，伊算算--leh，𪜶一家三口遭受褲無--去个精神損失，總--仔共--ā 6700萬美金。

    消息一傳--出-去，網路論壇、電視脫口秀相爭恥笑，皮爾森落軟，主動降價變5400萬美金。雖然án-ne，網友猶批評講「夭壽骨，5400萬會-當買彼條800 kho͘ 个褲84115領呢！美國有線電視講為報導這層新聞，𪜶 嘛受著tsiâⁿ大个精神損失，嘛 愛告皮爾森，要求賠償。

    這號「一粒田螺煮九碗公湯」个官司，法官最後做--出个判決：消保法雖然維護顧客權益，不過，任何人袂-sái提保護人个法律，lām-sám告--人。洗衫店頭家並無犯消保法條，所以免賠半角；而且起訴費用1000 kho͘美金，由原告負擔。

   宣判了，原告、被告攏 mà-mà-吼。   

   哈哈，天跤下，真是無奇不有。一粒田螺煮九碗公湯這號代誌，譬喻譬喻會-sái，化做行動，真正是會笑破人个喙。


                                     (作者是屏東縣里港國小學校長退休)
