台文通訊BONG報: 草仔枝敆老雞母
王昭華按大路踅 對巷仔入--去，路細細條仔，一个阿姆（阿-ḿ）佇 𪜶兜倉庫頭前leh顧火，柴kho͘幾若枝leh 著，一跤鍋仔閣 袂細跤。我tsiâⁿ愛人leh hiâⁿ柴个味，停落來相借問：阿姆，妳這 leh hiâⁿ啥？
阿姆坐佇椅liâu仔，伊講是青草仔，我鼻彼味，聽做是「仙草」。跤踏車先停巷仔邊，跔落來加講--幾-句，遮了解：是「青草」，毋是「仙草」。伊邊--阿一跤飼料袋仔，規袋攏是青草粕（粕）。伊講伊這已經對早起hiâⁿ到tsín--啊，hiâⁿ 欲 hō͘ 𪜶後生食治腰酸背疼、生骨刺--个。𪜶後生佇行口leh做，自少年攏 愛搬重，搬了久--來煞 毋知影攏 會 袂堪--得。我看彼跤鍋仔，敆下爿个焰火，有感動--著，這規口（足想欲講「灶」），攏是一个阿母深深个愛啊！阿姆伊嘛是tiāⁿ腰會酸，自少年貪做，毋甘tshiàⁿ--人，家己甲外地个田，啥物 long 嘛種--過：楊桃，菝仔，蓮霧、芋仔……閣去共人liàm毛豆，較早毛豆tng-leh好个時，tsīng早起五六點仔去共人liàm，liàm到下晡欲暗仔五六點，一日就趁有千五kho͘，彼時陣一隻雞遮一百，一日个工錢就thìng好買十隻--啊……少年siuⁿ過貪做，做了身體食老來攏 䆀，𪜶仝歲數--个，攏 嘛 遮疼、遐疼，也有跤頭趺去開刀--个，無.就是攏 leh食藥仔──伊較早嘛食西藥，後--來人報，改食青草仔看māi，食了感覺袂-䆀，疼有好--去，這-媽就攏食這。古早人講--个：「草仔枝khê倒人」，「草仔枝」就是青草仔，意思就是leh講青草仔介好。「草仔枝khê倒人」？ 這句我毋-捌聽--个，捎無總（tsáng），卻是，心內隨去想著「綠豆仔嘉義人」……「曷知，古早人都 án-ne講，意思就是青草仔介好个意思。」我giâu疑，敢 會是：毋-通看草仔枝無起喔，你叫是伊軟枝無硬骨，一世-kè有，哪有啥，結果，去hō͘ khê倒--去就知伊厲害。敢 án-ne解？曷知。我看彼柴，tsiâⁿ hòⁿ玄是啥mih柴，毋-捌看--過。原來是棗仔。遮是屏東縣上北--啊 个高樹鄉，是棗仔个大產地。見擺路邊經過棗仔園，攏是用目睭看--个 niâ，猶 毋-捌親身用手去摸--過。一直感覺棗仔樹个外型tsiâⁿ雅氣，樹椏（ue）hō͘人tiau 甲彎彎低低，葉仔集中佇頂懸，色緻个青較淺翠，無像其他个果子樹用色用遐重。經過棗仔園个時，心內總會莫名其妙跳出一句「一樹梨花壓海棠」，我嘛想無，毋知啥原由。總算有機會提著棗仔樹个柴kho͘，曝焦个棗仔柴，色較沉，lio̍h仔反紅，真好看，那摸那看，這樹皮，閣有成粗梨仔皮喔。摸--啊摸，差一點仔去tsha̍k--著，遮知原來棗仔樹有刺，刺足短，足 橂，毋-捌 个人根本袂注意--著，徛遠遠根本看袂出--來。Án-ne我就了解--啊，棗仔，敆貴氣个玫瑰仝級數--个，莫怪佇 gún南台灣菝仔檨仔蓮霧荔枝龍眼一堆行鄉土路線个果子樹內底，伊个氣質就是敆人無仝。Tsín. 个庄跤毋比較早，我一隻跤踏車踏--出-去，去到逐所在攏真認份，乖乖仔愛鎖就是愛鎖，彼个騎到佗位tshìn-tshái phiaⁿ--leh人放心仔去thó 个時代過--去-啊。我佇產業道路停落來ǹg無相捌 个阿伯阿姆請教東請教西个時，心井--裡總會有一跡所在ká-那石頭欲 落 欲 落驚伊會真正落但是好leh佳哉事實證明彼石頭猶穩穩硩 佇 遐，猶定著。我預設个問題是：人敆人个信任，生份人敆生份人个信任，佇台灣農村，是毋是也破產--啊？（這个社會，騙--人-个實在袂少）我私心ǹg望，彼款對「無利害關係个人」个基本熱情，毋-通消失--去──是講，家己攏做袂到个代誌，煞希望別人一定愛一直維持，世間敢有án-ne 个理？我歹勢歹勢，驚人黜：妳來遮 欲創啥？妳問遮濟欲創啥？妳翕相欲創啥？……細膩細膩，干-焦 翕一張相：這口「灶」、這跤鍋仔，無翕人，無翕別項。阿姆講彼鍋仔內有兩隻老雞母──伊無講，我根本鼻袂出--來，青草仔味毋比煎藥遐重，芳氣清清--阿，無感覺著有油臊（臊）。原來，莫怪飼料袋仔內底全全粕，是藥草先hiâⁿ，hiâⁿ好，草仔枝濾--起-來，老雞母遮 下--落-去，繼續khuaⁿ-khuaⁿ仔煉。兩隻老雞母，是一透早專工去九如掠--轉-來-个，市仔無tè買，特別共人彼飼生卵雞--个訂--个。阿姆講，「老雞母較有力」，我問，「老雞母是啥物 較有力？」伊解說，「老雞母个肉較有力，leh 娶路娶 較 會行，用來燉藥仔，藥氣娶 較 會行」，特別強調，「一定愛用老雞母」。照阿姆án-ne 个講法，「老雞母」已經毋是普通个卵白質組成物，是有魔法作用个家禽。可能是咱人自古早看著雞母娶雞囝，真自然就會去牽連，想講會-當借伊个力，來替進入咱體內个藥氣娶路。老雞母个性命力，也親像老母个性命力──共老母个「愛」敆「力」燒燒食落腹，是比任何上師个加持閣-較有力。毋-閣，佇 這-媽，生卵雞場个老雞母，敢 毋是一世（世）「雞」干-焦鬱--leh逐工顧生卵生卵生卵生甲肉攏無力--去-啊？𪜶 這世「雞」，敢 捌真正娶過家己个雞仔囝行來行去，享受過𪜶做一隻雞母个母性？袂記leh有偌久，毋-捌想起十年前一幕情景──彼時我遮三十捅，熟sāi一位倚四十个男性，甲意是有，欲嫁娶是毋-通，做朋友講有話就好。彼站仔，伊世-kè leh相親，厝--裡个孤囝，人扮敆頭路攏 袂-䆀，爸仔母非常著急。伊是一个會一直講話一直講話毋-閣 閣 會不時家己插話想講妳可能袂愛聽伊講話，个人。伊个話若規捀規捀完全共記--落-來就是上無短篇不時中篇以上个小說一篇。我想起有一擺講話个內容：學校有一个女同事，四十外歲人，𪜶 tiāⁿ-tiāⁿ 會用英語開講，對方對伊tsiâⁿ有好感。這是前情提要。主要个劇情是下面：有一工，伊佇厝，𪜶老母嘛 佇厝，彼位女同事敲電話來，拄好老母接--著。電話雖然是有叫伊來接，毋-閣，就佇伊彼通電話講煞了後，𪜶老母，規个人性地隨夯--起-來，掠狂仝款，歹擤-擤大聲嚷：叫彼个老雞母莫 閣再敲--來！攏幾歲--啊？遐 毋知好歹？！老雞母！老雞母！老雞母！老雞母！老雞母！……「老雞母！老雞母！老雞母！老雞母！老雞母！……」母仔囝就是母仔囝，後生leh學家己个老母，學甲 足成。就像現此時電視个綜藝節目leh製造笑詼个手路，將影片內底某一句hō͘人掠包个話，一直重複一直重複一直重複。毋-閣，這 毋是一句話用電腦後製『複製』、『貼上』幾若遍，是每一句攏是真實--个！對喙--裡射--出-來-个！一句就是一刀，對心肝肉連紲 tsha̍k 欲 毋知幾刀。咱正經欲刣一隻老雞母个時，只要頷頸仔毛剃剃--leh，一刀割喉就好，著--無？我徛佇三十捅 个坎站，感覺有一陣涼，設想彼位四十外外个知識女性，真佳哉伊無聽著老雞母leh罵「老雞母」。雖然彼時个我猶 袂算「老雞母」，罵嘛 毋是leh罵--我，毋-閣，真正有去hō͘驚--著，去hō͘有夠有力个「老雞母」个形象驚著──一个老母親對唯一囝兒強烈个期待，彼款無顧一切个「性命力」；一个老小姐，竟然會 hō͘一个未婚男性个老母討厭甲 這款程度。 時間leh過真緊。當年彼位先生已經兩个查某囝--啊；這-媽 个我，嘛 thìng好掠去敆草仔枝做伙煉。我變成一隻應該是會 hông.驚个「老雞母」，毋-閣，對較老輩个「老雞母」，心頭uan-焦也是會驚驚。人食愈老，欲改變愈僫。






最近虎霸母敆虎霸某tng紅，一人一路，我猶是較實在--leh，做一隻娶家己會行个老雞母就好。
