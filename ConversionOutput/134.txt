台文通訊BONG報: 玄奇个囡仔仙（一）

世間玄奇个傳說成濟，離奇譀古个怪事嘛 tshiâng-tshiâng leh發生，會-sái講萬古不斷。科學無法度解sueh--个，號做迷信，啊若有淡薄仔根據--个，咱就講是古早人猶是戇民leh膨風烏白講。就算講，這層怪奇个代誌有歷史為證，咱心肝內嘛是會感覺hiau疑，捎無代誌到底是真抑是假？如果，代誌毋是空喙哺舌亂歕--个，有影有跡有人親目睭看--著；若án-ne，一个人看--著就會 hông當做精神有毛病个「痟--个！」啊若是幾若个人同齊看--著，一个傳報一个，予逐家聽甲耳仔phak-phak-phak，袂輸有影有這回事仝款，這寡人就叫做「耳空輕」，鼻仔hông牽leh 戇-戇-踅。

毋-若 án-ne，閣-較 hiau-hīng--个，就是看了、聽了，家己感覺無夠氣，閣加添一寡味數，畫烏漆白講甲 那有影--leh，予人感覺曲-敧 閣 捎無tsáng！？這款情形，也就是一般人好玄、愛聽、愛看八卦个心理。毋-閣，嘛有濟濟人心內會 沃-tsak講：「明明我所講--个是真正--个，為啥物無人相信……。」確實，毋管是歕雞胿臭彈，抑是千真萬確有寶，咱 sù常看--著--个，就是為著一句「真假」舞甲歹面相看，諍到頷仔頸筋大細條，甚至諍到冤家相拍，袂輸冤仇有偌深--leh。

不而過，毋管咱是為著啥貨leh 敆人諍輸贏，總--是互相讓退一步，路會變較長，親像俗語所講「人情留一線，日後好相看」仝款。而且，話講倒轉--來，世間鬼神之說，啥人敢保證講無--leh？古早人leh講「攑頭三尺有神明」，尤其佇民間信仰當中，除了拜天拜地以外，神明就有百百款，有人拜媽祖、土地公、關公、上帝爺等等服sāi，就連石頭嘛有石頭公，樹欉有樹王公，而且閣 攏有聖誕千秋个紀念日子，敆濟濟个信徒，一世-kè大廟小廟，有个名聲痛 世-kè，香火旺甲掠袂 牢。所以，這款造神、迎神个現象，數百冬來，已經變成一種文化，敢有人敢拗蠻講無神--leh？

我叫做閻無悔，出身佇下港（阿猴）一个號做「王家庄」个庄頭。囡仔時，我就足愛綴 佇 gún阿爸个 跤-穿後，聽伊話仙講古，娶我走揣歷史，熟sāi一寡先人英雄。一直到今仔日，我已經面皮皺-phé-phé，食甲 60外歲--啊，一粒好玄个心猶原無變，gún阿爸tiānn-tiānn 共我講：「無悔無悔，做人千萬毋-通有怨悔」，這句話伊按我囡仔就一直huan咐，袂輸驚我臭耳聾仝款，叫我著-愛記牢-牢，遮 袂無彩伊共我號這个名。啊若講著名，gún阿爸个名有小可特別，伊叫做「閻羅漢」，不而過毋是羅漢跤，因為伊有生我這粒糖霜丸，閣有一个我從來毋 捌看--過个查某囝（gún阿姊）。但是成少人叫伊个本名，逐家攏稱呼伊「六tsáinn叔--仔」，因為伊干-焦六枝手tsíng頭爾-爾。

遺憾--个是，伊已經去天頂做仙--啊，享世96冬。雖然，96歲照世俗來講算是高壽、大福--啊，但是我心肝內猶是成 毋甘。因為，佇伊欲過身个前一工，老mooh-mooh 猶-閣無才調行路个伊，雄雄共我吵欲 轉去故鄉「王家庄」，講伊心肝頭有一个掛礙，閣歹面腔共我唸講若無娶伊轉--去就按怎拄按怎，最後無法度，我遮 共答應好！毋-閣，tng工天已經成暗--啊，愛等隔轉工遮 會-sái。

Siáng知影，老人囡仔性，我一共應好了後，伊煞笑甲目睭bui-bui，歡喜甲拍pho̍k仔呵咾我有孝。Tng暝，阿爸心涼脾土開，精神好甲 袂輸暗光鳥仝款，kiōng叫我陪伊開講。開講中，除了提起gún阿姊「閻花蕊」个一寡悲傷代，gún阿爸閣 共我講一个伊親身經歷个故事。哀傷心疼--个是，伊將故事講完無偌久，目睭就kheh-kheh往生--啊！

紲--落-來，我欲講个故事，就是gún阿爸六tsáinn叔--仔在世最後个聲音，故事个起頭是一个「城隍囡仔」……




民國（前）12年，佇「王家庄」這个小庄頭，有一个成 𠢕種稻米个農民，名叫張火旺，30外歲个人，生一个後生叫張金虎。因為某成早就往生--啊，所以張火旺為著欲 tshiânn飼細漢个金虎，逐工對透早無閒到天暗，liam-mi無閒田--裡个 空-khuè，liam-mi無閒照顧囡仔。毋-若 án-ne，便若穡頭有làng縫个時間，伊攏 會 攢一寡魚、肉、水果做牲醴，步撚去離𪜶厝無偌遠个「城隍廟」拜拜，拜煞順紲 拚掃內外，無閒tshih-tshih，生活舞甲 袂輸干-lo̍k仝款。

當年，這間徛佇半山腰个城隍廟，其實袂-sái算是傳統个廟，因為伊干-焦是一間竹寮仔厝，kat紅布佇外口niâ，嘛無啥香火。毋-閣，內底確實服sāi一尊袂細尊个「城隍爺」，但是伊个來歷是對佗來，王家庄大大細細無人知。若照張火旺个講法是án-ne，伊講：有一工下晡時，伊去山頂tshoh柴，無代無誌雄雄起雺罩霧，世-kè白茫茫，冷風一陣一陣吹，當時，伊驚甲規身軀phi̍h-phi̍h-掣，心內想講光頭白日，敢 會是去搪著鬼？驚惶个情況下，柴刀攑--leh開始烏白揮、烏白喝，袂輸起痟仝款，無想--著，青-暝舞刀五分鐘久，雺霧中突然出現一个老大人，穿插模樣有淡薄仔奇怪，無啥成現代人。閣-較 曲-敧--个是，這个老大人竟然捌--伊，直直共使目尾，講：「火旺--ā，綴我來……」，致使伊hiau疑捎無tsáng？不而過，伊猶是無躊躇綴 佇老大人个 跤-遮後，佇樹林內踅來軁去。過無偌久，伊予老大人娶入去一間全蜘蛛絲个破草厝，玄奇--个是，老大人向火旺--ā tàm一下頭了後，隨化做煙霧消失--去！這个時陣，火旺--ā驚一下跤手la̍k-la̍k-掣，毋知欲如何是好？因為伊看著破草厝--裡个桌仔頂，有一尊三尺懸 个神明坐佇 遐，而且面模仔、穿插攏 hām消失--去个 彼个老大人欲仝仔欲仝，害伊規个人看甲 攏 愣--去！

徛佇 遐 tòng-戇--一-睏，伊心內遮想講：「敢 會是神明顯靈有啥mih指示？若無，thài 會有這款神奇个代誌？」伊躊躇--一-時-仔，心肝內濟濟疑問leh 轉-踅，猶 捎臆無桌頂个神尊是啥mih神，所以伊就決定欲 世-kè探查看māi。過無偌久，伊佇厝壁角發現一塊破糊糊个紅布條仔，敆一對寫了無偌媠 个對聯。正爿對聯寫「諸惡莫做」，倒爿寫「賞善罰惡」；紅布條頂面寫大大兩字「城隍」。

就án-ne，火旺--ā自彼日開始，三不五時就去草厝仔，用竹仔共草厝小做裝修，閣用焦稻草共破--去个所在補崁--過，落尾遮用新个紅布條，家己攑筆佇頂面寫「城隍廟」三个字，kat leh大門正中。橫直，伊共 這間破草厝拚掃甲清氣冬-冬，若有閒工就去共「城隍爺」燒香拜拜。不而過，庄內除了一半个阿-bá-sáng 會去共服sāi點香以外，罕得有人行跤到，所以城隍爺个香火有淡薄仔稀微。一直到民國19年，火旺--ā因為一个朋友氣惱過身，了後遮有一寡信徒共沓沓翻做一間小廟。

1930年，咱台灣人被日本人壓迫个年代。

有一工欲暗仔，火旺--ā 敆後生金虎--仔 佇田--裡無閒煞，兩人相招欲去共城隍爺燒香拜拜，一路上爸仔囝有講有笑，歡喜今年个稻仔大了成緊，稻穗攏 足飽滇。

火旺--ā心內感念「城隍爺」有保庇鬥幫贊，就想講欲 攢 較 phong-phài--leh，好好仔共城隍爺答謝，佇路中雄雄擋--落-來，共金虎--仔講：「你先去廟--裡共內外小拚掃--一-下，厝內有一隻人送--我个雞公，我轉來共刣刣煮煮--leh，liam-mi 遮 kuānn過來做牲醴。」

「阿爸，這-媽時間已經成暗--啊，莫無閒敢好？明仔載咱 加準備幾項仔菜，鬥予 較 青-tshau--leh 遮來共拜，án-ne 嘛 較有誠意。」金虎án-ne講。

火旺--ā想想--leh，講：「人食老有影番顛，無閒甲 毋知天暗。好--啦，今仔日咱單純來共城隍爺點香就好，行！」

Siáng知影，𪜶爸仔囝遮拄行到城隍廟山跤，就去搪著火旺--ā上介氣惱个人。

「旺兄，恁爸仔囝欲去佗位？」這个人生做瘦抽瘦抽，名叫吳天發，因為喙不止仔闊，人攏叫伊闊喙發--仔。伊hām火旺--ā是囡仔朋友，大漢了後嘛是感情真好个換帖兄弟。毋-閣，因為倚靠日本人閣愛跋-筊，將一寡家伙攏輸了了，sù常跋 甲真歹看，名聲臭konn-konn，若毋是火旺--ā替伊處理濟濟个 筊-數，伊老早就死--囉。所致，火旺--ā對這个朋友是活欲氣--死。

「Ai-iō！筊豬無守 筊間，tsông出來外口創啥？是毋是輸甲 落袋仔袋磅子，欲 世-kè騙錢--囉！」金虎--仔便若看著闊喙發--仔 攏無好面腔，正剾倒sé無一句好話。

原來，火旺--ā hām闊喙發--仔 會-sái講是司公仔siūnn-pue，細漢就褲頭kat做伙。闊喙發--仔出身散赤，爸母佇伊囡仔時就共分人飼，悲慘--个是，伊个養爸養母真早就過身--啊。所致，火旺--ā自囡仔時就對伊特別照顧，將伊當做親小弟仝款。一直到大漢了後，闊喙發--仔 毋知是佗一條根去想--著，抑是頭殼siòo-tòo--去，竟然炕-戇 甲去hām日本人做朋友，紲--落閣 青-暝行毋知路，去予一个號做「武雄」个日本人娶去跋-筊，結果毋免加講，就是阿-惱-bo̍k-tsè 跋 甲家伙輸了了，甚至跋 甲火旺--ā賣田賣地替伊還筊-數。蹧躂人个代誌毋-若 án-ne，人講筊輸跋大，闊喙發--仔 毋管輸偌濟就是死袂 變。Tshím頭仔，火旺--ā 相帶念猶 欲 插--伊，加減會 共 鬥-衫-仝，而且嘛有喙講甲無瀾，苦勸伊筊仔莫 跋，siáng知，伊逐擺攏 共應好，逐擺攏 共騙，舞到尾--仔無法度插，只好據在--伊，真正是：話若欲講透機，目屎會 掰 袂離！

「金虎--仔，毋免看著我就án-ne 剾-sé，好䆀我是恁叔--仔。」闊喙發--仔面皮不止仔厚，毋-若 袂感覺歹勢，顛倒激一副臭iāng 个面腔。

金虎--仔一聽伊án-ne講，火氣做一下夯--起-來，拳頭拇捏 甲 kiōng-欲出汗，氣phut-phut大聲共嚷：「我呸！跋-筊代咱先囥--leh 莫講，自你敆日本人做伙彼工開始，咱就田無交、水無流--啊，做人个阿叔你無夠格！紲--落你利用gún阿爸對你个情義，不答不七直直跋-筊，磕-袂著就共 gún阿爸討錢，一點仔站節攏無，án-ne 敢 袂 傷 譀？」

「Kán！敆日本人盤-撋是佗位無好？彼是恁笨，袂-hiáu看時勢，閣激khòo-khòo 毋知死活！」闊喙發--仔去予 黜 甲一个面紅紅，見笑轉受氣共應。

紲--落-來，兩个人一句來一句去，冤甲起呸面。無想--著，就佇 𪜶兩个冤家相拍，拳頭拇mau來mau去个時陣，艱苦濟-蓋 个火旺--ā，那 喝聲叫𪜶 莫冤家，手tng 欲去掠金虎--仔 个時，雄雄予闊喙發--仔 捒一下跋倒，額頭硞一下流血流滴。

「火旺兄，我是無細膩--个，你毋-通怪--我hennh！」闊喙發--仔無想著代誌會舞甲 án-ne，規个人攏 愣--去！

金虎--仔一看著𪜶阿爸跋倒流血，袂堪得氣，隨共闊喙發--仔拖leh拍，tshóng-磅 甲 kiōng-欲 共拍--死，好佳哉伊suan了緊。

想袂到--个是，代誌發生了隔轉工，火旺--ā 毋知是傷氣惱抑是按怎，煞雄雄中風煏斷腦筋，規个人倒leh塗跤掣，隔無偌久就貧惰喘氣往生--啊！享年63歲。
#捎ⁿ-敆讀小說 專欄，本文使用教育部推薦漢字敆臺灣閩南語羅馬字拼音方案

台文通訊BONG報316期，2020年7月出刊。





歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox




郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
#捎ⁿ-敆讀小說 專欄，本文使用教育部推薦漢字敆臺灣閩南語羅馬字拼音方案
台文通訊BONG報316期，2020年7月出刊。



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

作者：張家榮


前言



世間玄奇个傳說成濟，離奇譀古个怪事嘛 tshiâng-tshiâng leh發生，會-sái講萬古不斷。科學無法度解sueh--个，號做迷信，啊若有淡薄仔根據--个，咱就講是古早人猶是戇民leh膨風烏白講。就算講，這層怪奇个代誌有歷史為證，咱心肝內嘛是會感覺hiau疑，捎無代誌到底是真抑是假？如果，代誌毋是空喙哺舌亂歕--个，有影有跡有人親目睭看--著；若án-ne，一个人看--著就會 hông當做精神有毛病个「痟--个！」啊若是幾若个人同齊看--著，一个傳報一个，予逐家聽甲耳仔phak-phak-phak，袂輸有影有這回事仝款，這寡人就叫做「耳空輕」，鼻仔hông牽leh 戇-戇-踅。



毋-若 án-ne，閣-較 hiau-hīng--个，就是看了、聽了，家己感覺無夠氣，閣加添一寡味數，畫烏漆白講甲 那有影--leh，予人感覺曲-敧 閣 捎無tsáng！？這款情形，也就是一般人好玄、愛聽、愛看八卦个心理。毋-閣，嘛有濟濟人心內會 沃-tsak講：「明明我所講--个是真正--个，為啥物無人相信……。」確實，毋管是歕雞胿臭彈，抑是千真萬確有寶，咱 sù常看--著--个，就是為著一句「真假」舞甲歹面相看，諍到頷仔頸筋大細條，甚至諍到冤家相拍，袂輸冤仇有偌深--leh。



不而過，毋管咱是為著啥貨leh 敆人諍輸贏，總--是互相讓退一步，路會變較長，親像俗語所講「人情留一線，日後好相看」仝款。而且，話講倒轉--來，世間鬼神之說，啥人敢保證講無--leh？古早人leh講「攑頭三尺有神明」，尤其佇民間信仰當中，除了拜天拜地以外，神明就有百百款，有人拜媽祖、土地公、關公、上帝爺等等服sāi，就連石頭嘛有石頭公，樹欉有樹王公，而且閣 攏有聖誕千秋个紀念日子，敆濟濟个信徒，一世-kè大廟小廟，有个名聲痛 世-kè，香火旺甲掠袂 牢。所以，這款造神、迎神个現象，數百冬來，已經變成一種文化，敢有人敢拗蠻講無神--leh？



我叫做閻無悔，出身佇下港（阿猴）一个號做「王家庄」个庄頭。囡仔時，我就足愛綴 佇 gún阿爸个 跤-穿後，聽伊話仙講古，娶我走揣歷史，熟sāi一寡先人英雄。一直到今仔日，我已經面皮皺-phé-phé，食甲 60外歲--啊，一粒好玄个心猶原無變，gún阿爸tiānn-tiānn 共我講：「無悔無悔，做人千萬毋-通有怨悔」，這句話伊按我囡仔就一直huan咐，袂輸驚我臭耳聾仝款，叫我著-愛記牢-牢，遮 袂無彩伊共我號這个名。啊若講著名，gún阿爸个名有小可特別，伊叫做「閻羅漢」，不而過毋是羅漢跤，因為伊有生我這粒糖霜丸，閣有一个我從來毋 捌看--過个查某囝（gún阿姊）。但是成少人叫伊个本名，逐家攏稱呼伊「六tsáinn叔--仔」，因為伊干-焦六枝手tsíng頭爾-爾。



遺憾--个是，伊已經去天頂做仙--啊，享世96冬。雖然，96歲照世俗來講算是高壽、大福--啊，但是我心肝內猶是成 毋甘。因為，佇伊欲過身个前一工，老mooh-mooh 猶-閣無才調行路个伊，雄雄共我吵欲 轉去故鄉「王家庄」，講伊心肝頭有一个掛礙，閣歹面腔共我唸講若無娶伊轉--去就按怎拄按怎，最後無法度，我遮 共答應好！毋-閣，tng工天已經成暗--啊，愛等隔轉工遮 會-sái。



Siáng知影，老人囡仔性，我一共應好了後，伊煞笑甲目睭bui-bui，歡喜甲拍pho̍k仔呵咾我有孝。Tng暝，阿爸心涼脾土開，精神好甲 袂輸暗光鳥仝款，kiōng叫我陪伊開講。開講中，除了提起gún阿姊「閻花蕊」个一寡悲傷代，gún阿爸閣 共我講一个伊親身經歷个故事。哀傷心疼--个是，伊將故事講完無偌久，目睭就kheh-kheh往生--啊！



紲--落-來，我欲講个故事，就是gún阿爸六tsáinn叔--仔在世最後个聲音，故事个起頭是一个「城隍囡仔」……





第一章：城隍囡仔





民國（前）12年，佇「王家庄」這个小庄頭，有一个成 𠢕種稻米个農民，名叫張火旺，30外歲个人，生一个後生叫張金虎。因為某成早就往生--啊，所以張火旺為著欲 tshiânn飼細漢个金虎，逐工對透早無閒到天暗，liam-mi無閒田--裡个 空-khuè，liam-mi無閒照顧囡仔。毋-若 án-ne，便若穡頭有làng縫个時間，伊攏 會 攢一寡魚、肉、水果做牲醴，步撚去離𪜶厝無偌遠个「城隍廟」拜拜，拜煞順紲 拚掃內外，無閒tshih-tshih，生活舞甲 袂輸干-lo̍k仝款。



當年，這間徛佇半山腰个城隍廟，其實袂-sái算是傳統个廟，因為伊干-焦是一間竹寮仔厝，kat紅布佇外口niâ，嘛無啥香火。毋-閣，內底確實服sāi一尊袂細尊个「城隍爺」，但是伊个來歷是對佗來，王家庄大大細細無人知。若照張火旺个講法是án-ne，伊講：有一工下晡時，伊去山頂tshoh柴，無代無誌雄雄起雺罩霧，世-kè白茫茫，冷風一陣一陣吹，當時，伊驚甲規身軀phi̍h-phi̍h-掣，心內想講光頭白日，敢 會是去搪著鬼？驚惶个情況下，柴刀攑--leh開始烏白揮、烏白喝，袂輸起痟仝款，無想--著，青-暝舞刀五分鐘久，雺霧中突然出現一个老大人，穿插模樣有淡薄仔奇怪，無啥成現代人。閣-較 曲-敧--个是，這个老大人竟然捌--伊，直直共使目尾，講：「火旺--ā，綴我來……」，致使伊hiau疑捎無tsáng？不而過，伊猶是無躊躇綴 佇老大人个 跤-遮後，佇樹林內踅來軁去。過無偌久，伊予老大人娶入去一間全蜘蛛絲个破草厝，玄奇--个是，老大人向火旺--ā tàm一下頭了後，隨化做煙霧消失--去！這个時陣，火旺--ā驚一下跤手la̍k-la̍k-掣，毋知欲如何是好？因為伊看著破草厝--裡个桌仔頂，有一尊三尺懸 个神明坐佇 遐，而且面模仔、穿插攏 hām消失--去个 彼个老大人欲仝仔欲仝，害伊規个人看甲 攏 愣--去！



徛佇 遐 tòng-戇--一-睏，伊心內遮想講：「敢 會是神明顯靈有啥mih指示？若無，thài 會有這款神奇个代誌？」伊躊躇--一-時-仔，心肝內濟濟疑問leh 轉-踅，猶 捎臆無桌頂个神尊是啥mih神，所以伊就決定欲 世-kè探查看māi。過無偌久，伊佇厝壁角發現一塊破糊糊个紅布條仔，敆一對寫了無偌媠 个對聯。正爿對聯寫「諸惡莫做」，倒爿寫「賞善罰惡」；紅布條頂面寫大大兩字「城隍」。



就án-ne，火旺--ā自彼日開始，三不五時就去草厝仔，用竹仔共草厝小做裝修，閣用焦稻草共破--去个所在補崁--過，落尾遮用新个紅布條，家己攑筆佇頂面寫「城隍廟」三个字，kat leh大門正中。橫直，伊共 這間破草厝拚掃甲清氣冬-冬，若有閒工就去共「城隍爺」燒香拜拜。不而過，庄內除了一半个阿-bá-sáng 會去共服sāi點香以外，罕得有人行跤到，所以城隍爺个香火有淡薄仔稀微。一直到民國19年，火旺--ā因為一个朋友氣惱過身，了後遮有一寡信徒共沓沓翻做一間小廟。



1930年，咱台灣人被日本人壓迫个年代。



有一工欲暗仔，火旺--ā 敆後生金虎--仔 佇田--裡無閒煞，兩人相招欲去共城隍爺燒香拜拜，一路上爸仔囝有講有笑，歡喜今年个稻仔大了成緊，稻穗攏 足飽滇。



火旺--ā心內感念「城隍爺」有保庇鬥幫贊，就想講欲 攢 較 phong-phài--leh，好好仔共城隍爺答謝，佇路中雄雄擋--落-來，共金虎--仔講：「你先去廟--裡共內外小拚掃--一-下，厝內有一隻人送--我个雞公，我轉來共刣刣煮煮--leh，liam-mi 遮 kuānn過來做牲醴。」



「阿爸，這-媽時間已經成暗--啊，莫無閒敢好？明仔載咱 加準備幾項仔菜，鬥予 較 青-tshau--leh 遮來共拜，án-ne 嘛 較有誠意。」金虎án-ne講。



火旺--ā想想--leh，講：「人食老有影番顛，無閒甲 毋知天暗。好--啦，今仔日咱單純來共城隍爺點香就好，行！」



Siáng知影，𪜶爸仔囝遮拄行到城隍廟山跤，就去搪著火旺--ā上介氣惱个人。



「旺兄，恁爸仔囝欲去佗位？」這个人生做瘦抽瘦抽，名叫吳天發，因為喙不止仔闊，人攏叫伊闊喙發--仔。伊hām火旺--ā是囡仔朋友，大漢了後嘛是感情真好个換帖兄弟。毋-閣，因為倚靠日本人閣愛跋-筊，將一寡家伙攏輸了了，sù常跋 甲真歹看，名聲臭konn-konn，若毋是火旺--ā替伊處理濟濟个 筊-數，伊老早就死--囉。所致，火旺--ā對這个朋友是活欲氣--死。



「Ai-iō！筊豬無守 筊間，tsông出來外口創啥？是毋是輸甲 落袋仔袋磅子，欲 世-kè騙錢--囉！」金虎--仔便若看著闊喙發--仔 攏無好面腔，正剾倒sé無一句好話。



原來，火旺--ā hām闊喙發--仔 會-sái講是司公仔siūnn-pue，細漢就褲頭kat做伙。闊喙發--仔出身散赤，爸母佇伊囡仔時就共分人飼，悲慘--个是，伊个養爸養母真早就過身--啊。所致，火旺--ā自囡仔時就對伊特別照顧，將伊當做親小弟仝款。一直到大漢了後，闊喙發--仔 毋知是佗一條根去想--著，抑是頭殼siòo-tòo--去，竟然炕-戇 甲去hām日本人做朋友，紲--落閣 青-暝行毋知路，去予一个號做「武雄」个日本人娶去跋-筊，結果毋免加講，就是阿-惱-bo̍k-tsè 跋 甲家伙輸了了，甚至跋 甲火旺--ā賣田賣地替伊還筊-數。蹧躂人个代誌毋-若 án-ne，人講筊輸跋大，闊喙發--仔 毋管輸偌濟就是死袂 變。Tshím頭仔，火旺--ā 相帶念猶 欲 插--伊，加減會 共 鬥-衫-仝，而且嘛有喙講甲無瀾，苦勸伊筊仔莫 跋，siáng知，伊逐擺攏 共應好，逐擺攏 共騙，舞到尾--仔無法度插，只好據在--伊，真正是：話若欲講透機，目屎會 掰 袂離！



「金虎--仔，毋免看著我就án-ne 剾-sé，好䆀我是恁叔--仔。」闊喙發--仔面皮不止仔厚，毋-若 袂感覺歹勢，顛倒激一副臭iāng 个面腔。



金虎--仔一聽伊án-ne講，火氣做一下夯--起-來，拳頭拇捏 甲 kiōng-欲出汗，氣phut-phut大聲共嚷：「我呸！跋-筊代咱先囥--leh 莫講，自你敆日本人做伙彼工開始，咱就田無交、水無流--啊，做人个阿叔你無夠格！紲--落你利用gún阿爸對你个情義，不答不七直直跋-筊，磕-袂著就共 gún阿爸討錢，一點仔站節攏無，án-ne 敢 袂 傷 譀？」



「Kán！敆日本人盤-撋是佗位無好？彼是恁笨，袂-hiáu看時勢，閣激khòo-khòo 毋知死活！」闊喙發--仔去予 黜 甲一个面紅紅，見笑轉受氣共應。



紲--落-來，兩个人一句來一句去，冤甲起呸面。無想--著，就佇 𪜶兩个冤家相拍，拳頭拇mau來mau去个時陣，艱苦濟-蓋 个火旺--ā，那 喝聲叫𪜶 莫冤家，手tng 欲去掠金虎--仔 个時，雄雄予闊喙發--仔 捒一下跋倒，額頭硞一下流血流滴。



「火旺兄，我是無細膩--个，你毋-通怪--我hennh！」闊喙發--仔無想著代誌會舞甲 án-ne，規个人攏 愣--去！



金虎--仔一看著𪜶阿爸跋倒流血，袂堪得氣，隨共闊喙發--仔拖leh拍，tshóng-磅 甲 kiōng-欲 共拍--死，好佳哉伊suan了緊。



想袂到--个是，代誌發生了隔轉工，火旺--ā 毋知是傷氣惱抑是按怎，煞雄雄中風煏斷腦筋，規个人倒leh塗跤掣，隔無偌久就貧惰喘氣往生--啊！享年63歲。


（後期繼續）




#捎ⁿ-敆讀小說 專欄，本文使用教育部推薦漢字敆臺灣閩南語羅馬字拼音方案

台文通訊BONG報316期，2020年7月出刊。





歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox




郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
