台文通訊BONG報: 我看AIDS「愛滋」个 新仇舊恨
#台語捎攏有 專欄，本文使用教育部推薦漢字敆臺灣閩南語羅馬字拼音方案。台文通訊BONG報318期，2020年9月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

主講／蔡春美   記錄／吳宛霖本文是2020年8月12 个講座摘要記錄，主講者是國立臺灣師範大學衛生教育研究所博士、輔仁大學心理學系助理教授蔡春美。若是有一間員工攏是愛滋感染者个餐廳，你敢敢踏--入-去？為欲挑戰社會个偏見，世界頭一間「愛滋病餐廳」已經佇加拿大開幕。毋知聽著愛滋，你會想著啥物？對愛滋个了解有偌濟？你是按怎看待愛滋感染者？就親像因為武漢肺炎停課个頭一間高中，若有人穿彼間學校个制服，記者就共圍起來採訪，致使社會有歧視，這就是無知个驚惶。 1984年个愛滋，彼時那像烏死病，愛滋感染者是高危險族群，毋-若無疫苗、無藥醫，又閣死了真緊。到甲 2020年个愛滋，這時是「U=U」1  个時代——愛滋已經成做一種慢性病，若是照起工食藥仔超過半冬，體內就無愛滋病毒，就袂傳染予別人。一日食一粒，80% 个患者會-當活超過20冬；伴侶若是uè著愛滋，雙人做伙食藥仔，那像leh食『避孕藥』个意思，做伙預防、做伙治療。另外，若是有性行為，嘛 愛用「套仔」來保護，無用「套仔」是介危險个行為。愛滋病毒本身其實袂致使感染者死亡，是因為愛滋病毒造成人个免疫細胞減少，遮致使感染者無免疫力來死亡--个。因為無免疫力，上驚去食著ia̍h是摸著細菌，『生魚片』、『生菜沙拉』當然是袂-當食，嘛 袂-sái飼動物伴（尤其是粉鳥仔）。佇社會內底，愛滋感染者受--著个歧視會-sái講是包山包海，親像買厝、讀冊、畢業了後做兵、食頭路、看醫生、買保險、捐器官、交通、婚姻各方面等等，予感染者真有心理壓力。雖然愛滋條例2第12條第3項有規定醫事機構、人員袂-sái拒絕服務愛滋感染者，毋-閣現實上有超過四成个醫生無願意診療；有个 pián講掛號人數已經盡磅、有个 pián講器材無夠來拒絕，願意診療个醫生，嘛因為壓力毋願hiàn光。尤其是齒科，願意替愛滋感染者診療个醫生干-焦有18.1%，目前除了台北市立聯合病院昆明院區敆台大病院个齒科部有安排看診以外，台灣並無專門替愛滋感染者服務个齒科資源。 另外，佇法律條文方面嘛是有爭議，當時愛滋條例立法是為著欲避免病毒傳染遮有「第21條」3，今愛滋已經是thìng好控制、thìng好預防个慢性病，「第21條」个規定已經綴 袂著目前社會、醫學个跤步，致使佇一寡社會案例內底顛倒有「反效果」。濟濟來到法院相告个雙方當事人對「是毋是有隱瞞？」攏無法度提出實際个證據，「第21條」煞反轉 成做長期感情恐hat 个工具。所以咱是毋是愛來共「第21條」修改掉？Án-ne 毋-若符合社會个需要，嘛 會-當符合目前个醫學實證。2019年10月底个同志大遊行，其中「愛滋遊行陣線」大隊手攑紅雨傘，訴求『知識戰勝恐懼』，希望推動社會來認捌「U=U」4、洗清汙名、爭取權益，遮 通 予被「歧視、無知、偏見个雨傘」崁-牢--leh 个愛滋感染者會-當看著藍天。逐家若有興趣，會-當上網去『帕三小事務所』个『帕思客相談室』，嘛 會-sái預約來進一步了解愛滋ia̍h是用類似『真人圖書館』（The Human Library）个方式hām愛滋感染者會談。另外，『帕三小事務所』有翕一支影片「愛滋感染者上討厭个一句話」，對一般人來講笑詼笑詼个一句話，往-往是傷害愛滋感染者个一句話。 講座中，蔡教授放一支社會實驗影片，內面有安排演員，一个扮演目睭kheh-kheh 个愛滋感染者，邊--阿 tshāi一塊徛枋，頂面寫『我是愛滋感染者，你願意給我一個擁抱嗎？』；另外兩个扮演對愛滋有意見个擾亂者。Tng當有人行倚--來欲 相攬，擾亂者感覺意外，共 𪜶問：「恁 敢 毋驚傳染？」煞有人共應：「血無接觸5，免驚--啦！」；擾亂者leh罵感染者个時，嘛有人徛出來用相攬來予伊恬--去。濟濟人毋驚擾亂者敆看鬧熱民眾个眼光，用𪜶 个雙手來共愛滋感染者鼓勵，閣有一个媽媽抱伊个細漢囝來hām感染者相攬。佇西門町34分鐘、華山文創園區20分鐘个實驗中，攏總有115人次个 相攬、42張鼓勵个留話，歹意留話無半張。一个人个行動會-sái影響真濟人，『馬丁路德』捌講--過：「欲做著 个代誌，不管時攏是好時機。」傳播正確个愛滋資訊，破除無必要个驚惶，做伙共勇氣敆關懷分享到世界每一个所在，加一寡同理心，予社會閣-較溫暖。有穩定leh接受「抗病毒療法」（antiretroviral therapy，ART）个愛滋感染者，若是血內底个病毒數量連紲六個月以上有控制好勢，機器量袂著（undetectable），án-ne就會-sái準做伊無kâng傳播愛滋病毒个風險（untransmittable），也就是「undetectable=untransmittable（U=U）」。編按：正式名稱是《人類免疫缺乏病毒傳染防治及感染者權益保障條例》。第21條个內容是『明知自己為感染者，隱瞞而與他人進行危險性行為或有共用針具、稀釋液或容器等之施打行為，致傳染於人者，處五年以上十二年以下有期徒刑。』除了「undetectable=untransmittable」，遮 閣有另外一層意思是「under umbrella」（佇傘下底个人），詳細看張宇个〈傘下〉个歌詞。傘會得kâng保護、遮風閘雨，毋-閣傘嘛是一款阻擋，hông無法度倚近个防衛，佇傘个下底看著外口青奶-奶 个世界，就ká-那是感染者个心情，講抑是毋講攏是兩難（對『2019愛滋遊行陣線——「知識戰勝恐懼」紅傘運動聯合聲明稿』tiah--出-來--个）。HIV是透過感染者个體液入來身軀來傳染--个，體液包含血、性器官个分泌物、空喙个分泌物敆人个乳等等，無包含喙瀾、汗、目屎敆屎尿等。會入來身軀主要是透過無安全个性行為、共用射筒、bak著空喙、生囝敆飼乳等行為。其他親像食飯、游泳、相攬ia̍h是摸著患者摸--過个 物件，攏 袂傳染。HIV 嘛 袂因為蠓仔叮--著來傳染。線頂看影片台語捎攏有 - YouTube 頻道https://reurl.cc/exDAex#台語捎攏有 專欄，本文使用教育部推薦漢字敆臺灣閩南語羅馬字拼音方案。台文通訊BONG報318期，2020年9月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
