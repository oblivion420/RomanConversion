台文通訊BONG報: 看我演布袋戲（有聲♪）
◎陳智豐






手攑元帥令，掌領百萬兵

誰人逆我（ngó͘）令，定斬不留情 

來來來，看看看，先來先看，慢來減看一半。來看陳某某演布袋戲，看會著較贏九斗換一石，看袂著心肝頭會起gāi-gio̍h！「貧个道！虎lān世祖，蹛佇 這个八卦山頂，教有三位个虎lān徒弟，專門佇-leh製造彼个虎lān仙丹」！「現在社會上有一寡生毛帶角--个 佇-leh作亂，貧个道！虎lān世祖猶未開殺戒，若hō͘我開殺戒--者，我就叫我三位个虎lān徒弟，利用我這个虎lān仙丹共 𪜶拍拍--死」。 

佇公元1950年代，阮庄跤theⁿ布袋戲尪仔tsiâⁿ時行，自細漢阮就真愛看布袋戲，逐年若到廟會、神明生、三界公个生日……..，庄跤所在攏 會 tshiàⁿ布袋戲團來做平安戲，另外閣辦桌請人客，鬧熱滾滾。庄跤人真有人情味，主人家tsiâⁿ好客，鬧熱个時，閣 著 共一寡親tsiâⁿ朋友請來鬥陣食tsheⁿ-tshau，káng天說皇帝。阮規陣囡仔就相招去戲棚跤看戲，戲棚跤tsiâⁿ鬧熱，有賣雜細仔、硩撚骰仔（撚 tâu-仔）、搖三粒仔，看戲个人嘛 tsiâⁿ濟。有人講做戲仔是「豬食狗睏毛蟹行」，佇民國四、五十年代个時，真正是án-ne，拄著神明生，戲tshiàⁿ好勢了後，戲班著-愛先來搭戲棚，戲做煞 遮 閣 共戲棚拆--轉-去，抑若拄著有人謝神加tshiàⁿ--幾-工-仔，做戲仔就踮後場遐凊彩食、凊彩睏，等戲做煞，遮 閣 共戲棚拆--轉-去，半暝仔暗眠摸閣無路燈，親像毛蟹硩行路，真辛苦閣 tsiâⁿ歹趁食。 

做布袋戲愛編故事，共原來無遐-nī精彩个代誌誇口演出，hō͘看戲个人感覺趣味閣 會接受。有一句話講「一口說出千古書，十指舞動百萬兵。千里路途三五步，百萬軍兵六七人」。親像兩軍作戰，明明就遮幾仙仔布袋戲尪仔leh 弄 爾-爾，伊煞講有百萬軍个兵馬leh決鬥，明明都刣無三隻貓仔，伊煞講刣死幾若十萬兵。台北到高雄愛行規禮拜，伊煞三五步就共解決--啊。演戲--个講甲喙角全波，聽眾感覺趣味，看个人閣感覺心適，這正是搬演布袋戲上成功个所在。 

黃俊雄个名言：「人有衝天之志，無運不能自通，馬有千里之行，無人不能自往，閹雞翼大飛不如鳥，蜈蚣百足行不如蛇，時也，運也，命也，非我之所能也」。公元1970年代，黃俊雄布袋戲「雲州大儒俠」造成轟動，演出583集，收視率達到百分之九十七个歷史記錄，一直到1973年布袋戲因為「影響農工作息」个理由，hō͘政府停止播出，可見講布袋戲有偌大个影響力。

布袋戲敆歌仔戲攏是咱 个文化，tsīng古早到焦ⁿ，攏是台灣民間上捷看--著个野台戲，尾--仔 閣發展到電視台、電影leh播出，伊純粹用台灣話个口白發音，用華語講就buē順序。這布袋戲是咱 个母語上介 媠-氣 个所在，對咱 个鄉土教育、對咱台語个留傳攏有真正面个意義。
