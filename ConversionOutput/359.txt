台文通訊BONG報:  佇農村發現台語文个重要──開講會宜蘭行踏
易俊宏

雄雄發現咱台語開講會已經進行有兩年--啊！雖然咱 个成員來來去去，但是逐家攏 會揣時機來鬥陣開講，嘛有新加入--个來做伙開講，除了學台語文以外，嘛 會-當來分享𪜶進前學習台語文个經驗。總--是開講會行到這-陣，佇 硩-欲滿兩冬个時，有人來報一个好消息！種有機米个賴青松大哥，知影咱開講會个存在，欲約咱做伙來去宜蘭拭-thô。聽著這个消息，逐家攏 足歡喜--个，撨-撨--leh，就決定8月底欲相招去宜蘭行踏。
        


出發彼一工早起，阮一陣人七早八早就約佇-leh轉運站集合，欲坐八點出發个車，猶-閣有在地个朋友敆 阮約佇宜蘭見面，攏總十外个人，來到賴青松大哥𪜶厝，嘛 欲十點--啊。阮先佇-leh賴大哥𪜶厝互相介紹，賴大哥知影咱 這陣人有高中老師、有記者、有學生，閣有研究助理，表示講成員有遮-nī無仝个背景，這開講會真無簡單。較熟sāi了後，就由賴大哥娶頭，去伊个田--裡體驗。賴大哥先教阮怎樣分別雜草敆稻仔，然後就放阮家己去無閒。11點左右个日頭足炎--个，逐家那流汗那用台語開講，手閣 那割草；這種體驗tsiâⁿ難得嘛 tsiâⁿ趣味。

看阮 án-ne流汗流滴，中晝个時陣，賴大哥娶 阮去一个『私房景點』，就是佇-leh員山鄉一个有冷泉个所在，邊--阿 閣有一間店面是leh賣食--个。逐家本底攏 hō͘日頭曝甲頭昏昏腦鈍鈍，看著會-當 耍水，攏 耍 甲 足歡喜，甚至閣有人全身攏浸佇水內底。然後，阮就去邊--阿 个海產擔食晝。其中，hō͘我印象上深上深--个，就是𪜶 共一隻無拍鱗个大尾魚抹鹽了後，就挈去烘。食个時，先連皮帶鱗攏 挈--起-來，閣再滴一寡le-罔汁，án-ne食，會-當食出魚仔个 tshiⁿ-tshioh 敆原味，滋味hō͘人難忘。另外閣有在地个宜蘭美食－糕渣，嘛是足有特色个一齣菜。

食飽了後，阮就轉（轉）去賴大哥𪜶兜附近个宮廟，聽講e晡有參加「台灣農村陣線」活動个學生欲來訪問遮庄頭个發展歷史，咱開講會--个就做伙去聽看māi。這个營隊是辦hō͘學生參加--个，已經辦過幾若屆--啊，我嘛有參加--過，收成足濟--个。我以前攏 戇-戇 佇-leh學校內底干-焦 會-hiáu考試讀書爾-爾，但是參加這種NGO 个活動，會學著足 濟有意義个 物件，親像「台灣農村陣線」个 這个『夏耘』營隊，當年就hō͘我知影農村發展、農產品敆家己个關係，嘛 hō͘我更加深刻了解我敆 這-phiàn土地个連結。這-媽看著無仝个學生嘛對這-phiàn土地敆農村个發展遮-nī關心，我就感覺台灣个未來有希望--啊。宮廟个序大人共來採訪个學生講遮庄頭个歷史，是怎樣開始發展有機農業；當然佇 這內面，賴大哥是一个足重要个人物。訪問个過程，嘛 hō͘ 阮知影這產業个發展實在無簡單，需要一陣人互相鬥-捎ⁿ-仝，同心做伙拍拚，遮有出頭个機會。訪問結束了後，宮廟个序大人閣 娶 阮去看庄頭个水利工程，就是看這溝仔佇-leh無仝時陣是按怎調整水流个 懸低。阮一陣人猶-閣行對水源頭去，看蹛佇 遮 个人敆 𪜶 个田地，是按怎因為這个水利工程，變做一个互相倚靠个庄頭生活。 

Án-ne 共庄頭行過一遍了後，開講會就敆營隊學生分開--啊。阮 這陣來到賴大哥𪜶兜，就佇 𪜶 个客廳聽伊講為怎樣想欲轉（轉）來做田，猶-閣有這幾年个狀況，是愈發展愈好。當然嘛是都市內底个生活hō͘人開始反省生活个意義，就算是有頭路會-當趁錢，儉錢嘛是足 僫--个。Án-ne 遮辛苦是為啥？佇-leh庄跤个生活，樸實平凡，卻是有法度兼顧生活敆生產，其中，足濟物件是無辦法用錢來換算--个。這-媽 足濟人是平常時佇-leh都市食頭路，放假个時就來做田，賴大哥講這是『半農半X』个生活；另外，嘛有人退休了後來庄跤過這種較有品質个生活。無論按怎，賴大哥伊个經驗hō͘ 阮開講會个人有tsiâⁿ 濟个思考。



開講會頭一擺出外拭-thô，就佇-leh賴大哥个熱情招待中順利結束。暗頓是一个「試食會」，tsiâⁿ濟品種个有機米拄好收成，阮開講會就敆 遮-个作穡人做伙試滋味。逐家攏食了tsiâⁿ歡喜，嘛交換足濟對目前農村發展猶-閣有對語言使用个想法。總講--一-句，語言是保留文化一个上重要个 物件，若在地个文化無法度用在地个語言保留，換做別个語言，有時陣是無法度翻譯，有時陣是翻譯--過嘛無彼个味--啊；舉例來講，用英語來熟sāi漢人个風俗文化，就會拄著這款狀況，仝款道理，咱 這-媽 欲用華語、漢字leh翻譯、解說原住民、客家抑 Hō-ló 个文化風俗个時，嘛 愛有相對个自覺。台灣農村个文化敆台語文个使用，本底是互相共生个 物件，但是台語文因為政策个關係變甲 落-tshē、台灣个農村嘛是有siāng款个狀況。若毋是這擺開講會有機會來宜蘭行踏拭-thô，這種感覺就袂 遮-nī深。Ǹg望台灣个文化敆環境會-當好好仔來保護、發展，嘛 hō͘後代囝孫有一个好好仔熟sāi 這塊土地个機會。


（「台語開講會」目前佇台北一個月開講一擺，有趣味參加个少年人會-sái寫電子批來bongpo1996@gmail.com問參加个辦法敆暗號！）
