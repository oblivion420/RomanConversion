台文通訊BONG報: 台灣个驕傲
吳令宜

各位評判老師，各位同學，逐家好，我是編號第Ｏ號，今仔日我欲演講个題目是「台灣个驕傲」、「台灣个驕傲」。成做一个台灣人，徛佇 這塊遮-nī 媠 个土地頂懸，生活佇資源遮-nī豐富个所在，立足佇享受民主風氣遮-nī開放个國家，值得咱驕傲个代誌，實在是有夠濟--个。
這-媽，我欲來講咱台灣值得驕傲个頭一層代誌，就是台灣个農業。蘭花是台灣農業重要个經濟作物，這幾年來，台灣以專業个經驗培育新个品種，對 2007年規冬个生產價值二十億，到2011年个七十億，增加个產業價值是非常驚--人-个，而且英國女王嘛 捌親身呵咾咱台灣个蘭花足 媠，所以若想著台灣个蘭花開佇全世界各地，hō͘ 𪜶 个生活環境變甲 媠-媠-媠，咱就感覺足驕傲。閣來欲講--个是漁業，台灣个 kuè魚（『石斑』）佇 2009年，產量雖然是世界排名第二，猶-毋-閣產業價值煞是世界第一，會-sái看出台灣kuè魚養殖个品質，深深受著國外市場个肯定，而且嘛徛上國際重要个地位。另外，猶-閣有鰻、䆀-䆀魚－『小丑魚』等等，嘛 攏是佇國際地位真出名、對世界有貢獻、嘛真受著歡迎个魚類。值得咱提出來講个台灣驕傲，猶有，對世界真有貢獻或者是真出名个人物，比論1986年得著『諾貝爾』化學獎，而且嘛得著美國國家科學獎个李遠哲，閣有佇運動項目表現了足好个山球（『高爾夫』）女將曾雅妮，猶有佇美國拍野球个王建民等等，𪜶值得咱驕傲--个，毋-若因為𪜶是台灣人，閣-較是因為𪜶以成做台灣人為光榮个 這份認同台灣个堅心，使人感動。紲--落-來，上重要--个，而且一定愛提出來講个台灣驕傲，是民主个展現。台灣人當今會-當享受民主自由，過程雖然坎坎坷坷，嘛有一寡民主个先鋒，因為堅心欲 娶台灣行向民主、自由个舞台，犧牲𪜶 个青春敆自由或者是𪜶 个家庭，毋-閣，過程並無流血革命，顛倒是以平和無流血个方式來達到目的，這種民主个過程，咱愛珍惜，是hō͘世界猶 袂-當享受民主个共產國家學習个模範對象，閣-較是咱台灣个驕傲。徛佇 這塊遮-nī 媠 个土地頂懸，生活佇資源遮-nī豐富个所在，立足佇享受民主風氣遮-nī開放个國家，我欲大聲佇 遮講：這是咱台灣个驕傲啦！今仔日我个演講就講到遮，感謝逐家。
