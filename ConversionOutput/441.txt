台文通訊BONG報: 捐血了後袂 kian-kuaⁿ 閣仝款親像一尾活龍
楊照陽

三十六冬前第一擺捐血，是佇台南二王營區硩做裝甲砲兵个時陣。

有一日是假日，我拄好輪著1/3留守之1。過中晝了後，連長趁集合部隊个時陣。宣佈講：「捐血中心有敲電話來拜託，講附近个縱貫公路發生連環車禍，愛緊急輸送血、需要大量O型个血。問看有人自願欲捐血--無？若有捐血个人，會-sái歇榮譽假一工。」


彼-冬-陣，我hām五六个志願欲捐血个兵仔，去坐一台衛生連个畚斗車。崁車个車崁个青布帆兩爿邊--阿，有各別噴一个大紅十字，坐去台南市捐血中心捐血。轉--來了後，我嘛無親像別人，去請欲歇榮譽假一工，因為我認為這親像濾牛奶便便仝款，欲 ti̍h隨時會製造--出-來，無啥了不起个代誌。

第二擺了，會開始捐血無停煞个因由，就是三十年前，我个某明秀--仔生頭一胎个查某幼嬰仔阿欣，煞子宮直直流血袂止，自營个婦產科醫生叫我家己去捐血中心領血，我遮知影捐血个重要性。因為，彼-陣 个時勢，無tè提著血，愛靠真濟坐踮台中病院大廳等賣血个血牛，聽講一擺愛用一、兩千kho͘去買血。

佇逐擺三个月硩固定捐全血个期間，嘛有沓沓仔去了解捐血小板个常識，但是時間个都合歹配合，因為我家己硩做烏手仔个加工事頭，尤其是做散事仔个 空-khuè，tin-tin-冬-冬 閣 冬-冬-兜-兜 袂-sái烏白走，而且人客冬時欲來嘛 袂按算--个，若蹛遠路閣久久遮來一擺个人客，遇著揣無人，這-lō 枵鬼生理會驚人客làng-káng溜suan--去。

所以，對捐血小板，無專心去注文來斟酌了解，一直捐全血到第104擺，去接著中心講解捐血小板个電子批，遮想講來去捐看māi！看捐了後身體有啥閣樣--無？結果捐到焦ⁿ 2012年11月20已經258擺，人仝款是金光tshiâng-tshiâng滾，無啥舂差--著，所以心內暗暗下定決心，欲繼續捐到所限制个年紀六十五歲，當然愛有活到彼-冬-陣，有健康个「龍體」閣無意外死亡，而且血液有達到捐血中心需求个標準，遮 會-當達成目標。

佇 這段數十年个捐血歷程，上趣味--个是阮 87歲个老母－寶玉--ā。伊攏講：「夭壽失德--o͘h！一擺捐遐濟血，人都軟跤、堅（肉）kuaⁿ--去-啊！哪猶有元氣通拚做外事仔个事頭，後擺年久月深，毋知有啥不良後果…等破病个龜ló鱉ló 个齣頭攏走走--出來-，彼-冬-陣看欲按怎？」

我隨應講：「啊都捐遐久--啊！無問題就是無問題--啊！Iá-閣 硩驚啥空仔縫个代誌；嘛 會-sái問阮某明秀--仔，問看有問題--無？嘛仝款siah-siah叫，親像一尾活龍，毋是賰一支喙彼款活龍！」
