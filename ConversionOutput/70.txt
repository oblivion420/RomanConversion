台文通訊BONG報: 野草莓開花个所在
作者：王貞文
佇新冊發表會遇著黃晴美，真正是想袂到个歡喜。
想起2001年佇瑞典佮伊熟似，心靈交流个溫暖，予北國个雲天攏變清爽。
貼出彼時所寫个長文，紀念這段相遇个故事。
真可惜，台灣咧變，故事中人物个命運嘛已經有真大个變遷。當做是古早故事，紀念親像山內雲霧變化多端--个，台灣人个命運。
船敧一爿
海湧煞雄雄灌--落-來
滿船个水
想欲戽也戽袂離
著掠著方向
耐心等待
慇慇勤勤操作
人生个小帆船
風颱若過
猶有長長个海路愛行


１. 看著真濟野草莓
北歐熱天个天真正藍，罩佇曠闊个平野，予人个心嘛開闊--起-來。日頭个跤步慢，無欲落山，一直到十點﹑十一點，日光猶斜斜照踮羊群个身上，規大片个草場，無啥物人影，只有鳥隻啼叫个聲。日頭照袂到个樹林內，雖然暗暝个氣味一直擤--起-來，樹跤一點一點白色个野草莓花，猶發出清淡个、溫暖个甜芳。
我猶毋捌看過發甲遮爾密个野草莓。野草莓个葉仔比田內个草莓幼秀，花蕊只有尾指个指甲遐爾細。我佇德國去學校个路--裡，有幾叢仔野草莓，發佇樹林間，真希罕，就是有看著紅紅个果子覕佇葉仔跤，我嘛毋甘伸手去挽，想講，著留--leh予伊閣繼續生湠。
來到瑞典，煞看著四界个樹林攏有發野草莓。我想起柏格曼(Ingmar Bergmann)个電影〈野草莓〉，對消逝个青春个眷戀。智慧个老人穿插整齊，滿面風霜，予滿面青春个查某囡仔幼白个手牽--leh，行過少年時代个草埔。
我好奇來到瑞典，來拜訪少年時有夢个台灣人：一九七ｏ年，四二四刺蔣案了後，來到瑞典个黃晴美佮張文祺。
九十年代，刺蔣案个兩位主角鄭自財﹑黃文雄佮一寡有關个人，陸續轉去台灣，這兩冬嘛一直有關係這个案件个歷史定位个討論。對阮這輩个人來講，無論這个事件个歷史定位是按怎，佇這个完全失落理想个世代，看前一輩个人个至情﹑行動力佮犧牲，佇阮心內漸漸枯乾个心泉，就會閣擤出活水。
三十冬啊，是毋是壯志會消磨--去？是毋是心會冷--去？是毋是人會變現實？是毋是眠夢會消失？
三十冬啊，留佇海外，冷靜觀看台灣个人，心情按怎變化？
我用不安个心，期待佮𪜶熟似。


２. 少年阿婆黃晴美
黃晴美个跤步輕快，娶我到山頂會當看著峽灣个所在，彎彎斡斡个小路通過大石，石壁邊發甲青青翠翠--个，是野草莓。「野草莓開花个所在」，伊輕輕講：「佇瑞典文內底有真浪漫个意義，是人心內欣慕个所在」。
伊已經超過六十歲，長頭鬃烏sìm-sìm，猶充滿活氣。細漢幼骨个身材，活潑个行動，圓圓个面笑--起-來，有少女个純真。伊穿插真樸素，無抹粉个面，予日頭曝甲紅紅。
伊一直講伊老--啊，記智䆀，做代誌慢吞吞。伊講話慢，想代誌真正斟酌。總是，伊有好奇﹑開放个目神，輕輕﹑好聽个聲音，咧表達一粒活跳跳个心。過敏症个病疼來tap纏，過去凝心、走tsông 个日子佇伊身上刻落痕跡，伊因為身體欠安，已經離開伊所心愛个教冊頭路。不過，若是講著伊佇咧準備語言教學所用个心，所運用个方法，以及學生个反應，伊个目睭就光--起-來，伊是一位認真个老師。雖然是退休--啊，猶是參與師資訓練个工作。
伊謙卑講：刺蔣案籌備个時，伊扮演--个是傳統查某人个角色，全心咧照顧兩个囡仔。我想，佇遐-个情緒緊張个日子，下決心將照顧囡仔个責任擔--起-來，迎接可能發生个一切狀況，所需要个勇氣、耐力佮智慧，無比徛去一線行動个查埔人較少。
黃晴美有傳統台灣婦女堅毅勇敢，無論環境是啥款攏為囡仔活--落-去个活力。伊个政治理念，佮翁婿鄭自財、阿兄黃文雄是仝款--个，就是相信台灣人一定愛把握時機，拚命來爭取自由獨立。所以伊全心支持這項行動。就是到今仔日，伊猶深深相信，當時刺殺蔣經國个行動，雖然無成功，總是因為按呢，台灣人个心覺醒，統治者嘛有真正有予台灣人堅定个心聲驚--著，才有「蔣經國時代」漸漸重視本土菁英个政策出現。
「阮毋是針對蔣經國這个人，嘛毋是欲用暴力个方式來建國，只不過彼時有這个機會對全世界喝出台灣人个心聲，所以阮著把握時機。阮毋是親像彼時報紙所講个『暴徒』。」
伊講，當初，伊只是真單純，用「毋甘願」个心來支持黃文雄佮鄭自財个行動。因為毋甘願台灣人个聲受欺壓，毋甘願看著台灣人受獨裁政權个控制。因為毋甘願，所以伊支持黃文雄佮鄭自財棄保逃亡，無愛看𪜶去坐監。因為毋甘願，鄭自財佇瑞典獄中絕食抗爭，拒絕接受引渡，伊嘛佇監獄外絕食抗爭，發新聞稿、爭取人權團體个注意。伊感覺家己毋是啥物英豪，只不過有一股毋甘願个奮鬥意志。
遮爾濟冬過--去，伊猶閣是一位有家己个個性、家己个主張，外表溫柔，重義氣、意志強个女性。
伊有寫過一篇文章，回憶佮伊个 nì-tsiàng黃文雄鬥陣个日子。講著兩个人分別28冬，1997春天黃文雄轉去台灣，𪜶才閣見面。雖然分別遮爾久，兩个人猶會當親像少年時代，自由自在開講，做伙去故鄉新竹，細漢个時thit-thô 个頭前溪邊散步，伊講起「少年阿公」黃文雄將伊這个「少年阿婆」偝--起-來，潦過水窟，親像轉去到囡仔時代。
當我讀著這篇文章个時，我已經轉來到家己寫論文、上課个日常生活，總是，頭前溪个彼幕少年阿公佮少年阿婆个情景活跳跳出現佇我个面前，佮另外一幕「有丁香花个風景」相疊：
我佮晴美姊佇伊所蹛个小島散步，紫色个丁香四界開，人兜个花園內有大蕊白牡丹。阮行啊行，來到開闊个野地，草仔自在青，草仔花自在開。晴美姊不時就予草埔頂趣味个細蕊花蕊所迷，用輕快个跤步，行過去看花。簡單个草花佇伊認真个目光中，變做珍貴奇妙。伊挽幾蕊花，準備來裝飾中晝頓个桌。
有一蕊磚仔色，毛毛蓬蓬个花孤單徛佇路邊。伊伸手準備欲挽，手伸一半，閣停--落-來，講：「這干-焦一蕊niâ，猶是莫挽較好」。伊越頭，笑笑對我講：「其實無人規定講袂當挽，總是我就是會有一寡家己對家己个規定。」直到欲入去樹林--啊，遐有發真濟蕊仝款个草花，伊才歡歡喜喜伸手去挽一蕊，加入去伊手中个彼把花。
這款對大自然好奇、欣賞、尊重个心，予我感覺親像有清風吹--過-來。我無見著一位女豪傑（雖然伊有可能猶真有當年个豪傑氣概），無看著一个「恐怖份子」，是看著一个對大自然个性命充滿愛惜个心，活甲真有原則个女性。
我共伊講，我無想欲替伊做傳，總是真意愛用伊做原型，去發展一个小說人物。其實冬外來，我已經有構想一篇小說，總是其中个人物無夠立體，我真意愛知影伊按怎生活，通替我个小說人物添枝添葉，添皮添骨。
伊笑--起-來，講伊个囡仔時代佮阿母个故事予我聽。伊个信賴佮友情，予我心內真正溫暖。


３. 張文祺滿腹肚故事
會當佮黃晴美連絡、見面，張文祺先生是橋樑。張文祺六十年代尾去美國讀政治學，後--來捲入去1970年个銃殺蔣經國个案件，奇妙个因緣將伊个人生帶到瑞典。這幾冬，伊真拍拚寫文章介紹伊所讀--著个世界文學，佇我所參與个文學雜誌發表。我因為讀著伊所寫个文章，讀著有人對伊个訪問，小可知影伊佇瑞典樸素簡單、心靈充足个生活。捌想欲揣機會拜訪--伊，攏無著時。
欲去瑞典進前，拄好《台灣E文藝》个胡長松總編將張文祺寫个一首詩貼佇「台灣新本土社」个討論網頁，我趕緊向胡長松討地址，然後通過國際查號台查著電話號碼，敲電話過--去，竟然就按呢聯絡著伊。
張文祺佇刺蔣案發生个時，是台獨聯盟佇美國个執行秘書，佮鄭自財﹑黃文雄私下真有交陪。伊講：讀冊只有讀一學期，紲--落-去就一直無閒組織个工作。刺蔣案發生了，伊已經辭台獨聯盟个工作，總是熱心出面負責募保釋金，因為按呢，會當講是佇彼擺「海外台灣人空前大團結」个募款運動中一个真重要个見證者。佇風暴佮熱情个中心，伊看著予人真感動个赤誠，看著真濟人單純个付出，嘛看著權力鬥爭，看著自私、心肝狹注-注 个領導者。伊滿腹肚是故事，看代誌有伊家己一套，總是只有肯講出較光明予人會感動个部份，對無建設性个「內幕」，伊無啥願意去講。
張文祺蹛佇歐洲有名个大學城Uppsala，太太Elisabet佇大學醫學院工作。這是佇廣闊平野頂面个古城。坐巴士對公路過--來，遠遠就看著哥德式老禮拜堂兩座尖尖个鐘塔。熱天，平原真青翠，入城了，看著真濟跤踏車，雖然是暑假，路--裡个跤踏車佮路邊个冊店，猶是有大學城个氣氛。我一路予e-kheh 个人群逼甲真tsak 个心情，到遮才安靜--落-來。
張文祺是六十歲人--啊，總是一頭厚厚个頭毛猶烏sìm-sìm，穿插簡單那少年囡仔，行動言語活潑，嘛那少年囡仔。只有嘴唇頂白--去个喙鬚，透露伊个歲數。這幾冬以來，伊有幾擺轉去台灣協助一寡台灣本土文化工作，替一寡政治人物pháng基金會，做執行个工作，無計較金錢名聲，嘛毋捌激一个pān，時常穿牛仔褲佮義工鬥做粗工，tiānn-tiānn予人看無，予人喝來喝去。慣勢活佇講究平等﹑人權个瑞典社會，張文祺對台灣社會个貪慾橫霸﹑歧視弱者﹑心肝礙﹑意氣雄个等等現象，真歹適應。
我佇張文祺兜蹛兩工，聽伊講真濟故事，對𪜶爸母彼代到阮這代，伊講：「蕃薯仔牽藤牽牽--leh規大kuānn。」台南安平望族出身个張文祺（伊家己真無愛予人稱呼是望族个子弟），所捌老一輩个親戚朋友，真濟是台灣工商、醫界、藝術界有貢獻个人，美國个台灣人運動又閣是另外一大攤故事，九十年代台灣新氣象，海外為自決運動拍拚个人回國了个遭遇、改變，閣有真濟通講--个。伊對人名个記智好，講人个故事，揀好个一面來講。有个人，伊只有會講：「我想無，𪜶是按怎會變按呢？」
民進黨个新政府內底，充滿予張文祺感覺「是按怎會變按呢？」个代誌。「變天」了後，原本時常來刁難伊个中華民國駐瑞典辦事處个人員，突然間對伊客氣--起-來，共伊當做是「僑領」。新任个政府官員，若是對海外个台僑佮華僑演講，口口聲聲是「咱中國文化」，講台灣是「中國文化圈內面上民主个所在」。伊聽著這款講法，心內真是痛苦，講台灣哪會遮爾欠缺主體性佮主體意識！


４．Elisabet
張文祺个太太Elisabet (無h)是一位幼秀可愛，充滿智慧佮勇氣个女性。伊佮咱一般人心目中高強大漢个北歐美女造形無仝款，細細漢幼骨个身材，靈秀个面，金色个頭毛鉸（加）甲短短，講話輕聲細說，總是內容真有份量。
Elisabet 个爸母兜佇咧離Uppsala一千公里外个北爿，是真寒冷个地帶。總是由寒冷地帶來个 Elisabet是一个真溫暖个人。伊歡喜講起細漢飼羊仔个代誌予我聽：雙生仔个羊仔囝有一隻予老母放捒，因為羊奶無夠飼兩隻羊咩仔。伊就用牛奶罐仔將彼隻細隻羊飼到肥tsih-tsih，閣將伊飼到老，毋甘予人掠去刣。
這款對動物个愛心，伊一直攏維持--落-來。張家這-媽飼一隻白色虯毛个狗，叫做Lōo-貯，嘛是一隻「孤兒狗」，本來个主人自殺過身--去，Lōo-貯無位通去，Elisabet就收容--伊。Lōo-貯佇張家个日子看--起-來真好，「爸爸」﹑「媽媽」攏愛伊愛命命，不時有通好出去耍，人客（親像我）若看著伊兩蕊烏蕊蕊个目睭佮發出祈求个聲个細粒笑詼鼻仔，心就會軟，就會提葡萄、香瓜，擲入去伊一直流瀾个喙。
Elisabet雖然對逐家下「禁止飼狗」个禁令。總是，伊家己嘛是會將Lōo-貯抱踮跤頭趺頂懸，將家己个暗頓分一兩喙予--伊，親像一个sīng囝个老母。
伊家己个兩位囡仔攏已經成年，讀冊拍工，有家己个世界。查某囡順麗不時敲電話轉--來，母仔囡叮叮噹噹講話一講就是點外鐘。我欲離開个彼日早起，伊想欲去順麗拍工个咖啡店探一下，總是伊拄好值班值了，轉去歇睏，Elisabet雖然失望，總是尊重查某囝个作息，無欲去共伊吵。遮爾尊重囝兒个老母，真是難得。
Elisabet對人、對動物真慈愛，愛花愛草愛種作，總是對政治、社會公義等等議題，伊个目光是利利利，真有批判力。伊出自文學--个、人性个敏感佮判斷力，予讀政治出身个張文祺真佩服。張文祺捌設比喻講，伊家己看代誌，就是只有烏白兩色，Elisabet會看著烏白中間个 殕，閣會詳細來辯明這款殕佮彼款殕無相仝个所在。伊捌真濟語言，心胸開闊，有世界觀，有文化情。伊thōng大个向望是退休了，會當蹛入去一棟古早作穡人个厝，佇田園个自然世界中，享受文學佮大自然个生活。
若是𪜶這个眠夢會成，我想，𪜶 个文學農莊，就會是一个野草莓開花个所在。


５．女部長拜會張文祺
Elisabet真關心台灣。80年代，張文祺猶名列「黑名單」，無法度轉去台灣个時，伊就娶查某囡、後生做伙轉去台灣見阿媽，熟似親戚朋友。對台灣个社會現象，伊真有家己个意見佮看法。這幾冬張文祺較捷轉去台灣，會將逐項變動佮奇怪个代誌一一說明予伊聽，所以，伊可能比我閣較知影台北政壇佮文化界个一寡代誌。
我拜訪張文祺个時，拄好一位民進黨政府个新閣員佮隨員三十幾人來到北歐。這位女部長是台獨運動中真受尊敬个人物，因為伊是為台灣人个自由佮尊嚴來付出性命个自焚者个寡婦，做代誌認真，立場堅定。總是伊擔任部長以來，佮規个新政府拄--著个問題仝款，就是用人个策略予舊時同志捎無，真受批評。伊猶是立委个時，娶查某囝出國渡假个時，張文祺捌招待伊佮查某囝。
Elisabet對女部長真有意見。照伊个看法，無論是毋是受政治考慮个轄制，攏無應該對下手鬥相仝个人刻薄無情。伊講女部長輕輕鬆鬆解除認真綴--伊个忠心手下个職務，起用佇國民黨內人面闊个厲害女性做秘書，這是傷過現實啦！（＊張文祺先生請我毋通將這段發表--出-來，因為伊感覺按呢予台灣人真無面子，蓋成台灣人攏真刻薄。我認為，一位部長佇特別處境个作為，袂當代表所有个台灣人。顛倒咱著互相批判求進步，所以我猶是照當日个話題來寫。）
這日，拄好我佮黃晴美相約，佇張文祺个厝內相見。張文祺才將黃晴美夫婦對驛頭接轉來厝，電話就響啦。女部長親身向張文祺請安，閣講，伊佮隨行个人拄好來到佇Uppsala，問看會當佮伊見面--無？
張文祺是熱情个人，隨時就應好，講欲去山頂古堡接--𪜶，人越頭就出門，無共灶跤無閒个 Elisabet講一聲。
我想起，若照台灣人个規矩，可能逐家著愛等人客來，互相客氣請安，然後講寡無趣味个代誌，黃晴美無閒規早起，由斯德哥爾摩攢來个中晝頓就無味--去--啊！
因為Elisabet做人真親切好鬥陣，予我敢用對媽媽sai-nai 个聲調講：「我無愛等人客來食中晝。」
Elisabet講：「𪜶無受邀請。」伊菜炒炒--leh，阮就攏坐落來食晝，無等男主人轉--來。遮爾有人權个家庭，我真佮意！
當張文祺娶部長佮代表處个官員入--來个時，Elisabet並無起身共 𪜶請安。女主人無tín動，阮嘛攏靜靜坐佇遐。真𠢕看面色个部長秘書，用北京話懸懸个音調，不斷呵咾厝內布置有格調，呵咾阮桌頂个菜色（炒米粉、山東白菜佮鴨肉），閣過來mua Elisabet 个肩胛頭，呵咾伊會曉煮台灣料理。Elisabet猶是冷冷，無講啥。使館个少年官，佮Elisabet有熟似，干-焦問一句：「哦！食中晝喔！歹勢，攪擾。」就乖乖覕去花園仔。過去，代表處時常刁難有台灣意識个台僑，民進黨執政了，代表處个人忽然變甲真客氣。總是Elisabet對𪜶的態度猶是前後真一致。目前佇瑞典个「代表」是過去國民黨典型个「黨政兩棲」重要人物，雖然貪污受檢舉，猶是保留原職。總是，伊佮伊真有pān 个夫人，佇Elisabet 个厝頂下嘛無膨椅通坐，佮逐家仝款去坐踮外口花園仔。
Elisabet無講啥，箸攑--硩，安靜食飯。人客一个一个攏表現出真謙卑真客氣个款，連討欲去便所嘛攏足謙卑客氣。
女部長皮膚幼白，穿甲真典雅，講話溫柔，毋知伊有感覺著Elisabet真有批判性个「無合作」態度--無？總是經過遐爾濟風湧个部長，就算心內有無歡喜，嘛是猶顯出真有涵養个款，過來佮黃晴美、黃晴美个丈夫、佮我握手，聲甜甜講，伊閣來著愛飛去巴黎。伊是一位真有吸引力个女性。不過，佇這个新舊政府定位袂清，台灣人个尊嚴佮自我認同變無明--去个時，佇這个厝頂下，伊肩胛頭揹舊官僚个枷，伊過去个光環，伊本身个好氣質，攏褪色--去。
黃晴美个丈夫Percy Andersson拄好參加一个會議了，有結ne-kut-tái，伊閣生做仙風道骨，會當共人講伊是某某教授，阮笑講，Percy予阮這桌無pān 个庄跤人，看--起-來有「佮國際友人文化交誼」个款式。中華民國駐瑞典代表彼位舊官僚佮伊个夫人，若是有啥物無歡喜，阮會當講：阮咧做國民外交！
等人客一一去便所了，拜會也就結束啦！女部長猶是用甜甜个笑容向阮告辭，陪伊來个人面攏無表情，一个一个緊緊suan--出-去。張文祺等𪜶 个車駛走--啊，才會當坐落來食米粉。
我想，若是佇另外一个時空，有可能我會歡喜見著女部長，甚至會對伊講鼓勵个話，總是，伊予國民黨个舊官僚、安全人員佮不斷講話个秘書圍牢-牢，親像關佇懸懸城堡內个女王，就是勇敢个武士，嘛救伊袂出--來。我揣無話通講。
Elisabet態度真自然，她嘛無欲予人歹看，只不過清楚表明：「恁毋是我所邀請个人客。」伊這款用平淡个心「見官」个態度，予我真感動。我講，瑞典政治人物是毋是攏真自然無pān，親像予人暗殺个總理Olaf Palmer，是一位騎跤踏車，堅持無用衛兵佮保鑣个政治人物...。
Elisabet利利回答：「這是伊所用心經營个形象，啥人知伊是毋是真正無欲顧家己个安全？啥人知伊受暗殺，是毋是因為絞入去國際軍火生理有關係？」
這就是Elisabet，佇伊利利个眼內，無政治明星，無偉大个殉道者，只有一个一个平凡--个，予慾望佮情勢捒咧行个人。


６．主教公署
張文祺所蹛个城市Uppsala毋但是一个有名个大學城，嘛是重要个宗教城，有一間大大間个主教座堂。瑞典个國教屬於基督新教路德派，真重視儀式佮制度，真講究表面工夫，過去是敬虔﹑嚴肅，現今是變甲真冷真無氣力。
張文祺娶狗仔出來散步，順紲陪我去參觀哥德式个主教座堂。
禮拜堂真大真懸，邊仔有神學院佮主教公署。對文藝生活真有趣味个張文祺，認真報我知：這間大間个主教公署，就是柏格曼(Ingmar Bergmann)拍「芬妮佮亞歷山大」電視影片个所在。伊按呢講，引起我強烈个好奇心，一直咧呢跤尾，看予鐵欄佮矮樹圍--起-來个大間石頭厝。古典个大厝樸素總是真氣派，予人會敬畏，欠親切感。
「芬妮佮亞歷山大」是柏格曼晚年个作品，用囡仔个眼光，來看藝術个世界佮宗教个世界、生佮死个交纏、衝突。芬妮佮亞歷山大是佇演員世家大漢个囡仔。老爸過身了，媽媽閣嫁予受人尊重个 Uppsala主教，芬妮佮亞歷山大對充滿音樂、笑聲、遊戲、鬧熱、日光个藝術家家庭，進入去殕色、禁慾、嚴肅、充滿驚惶佮病疼个主教公署个生活，真袂適應。情感豐富閣敏感个亞歷山大，用囡仔有限个氣力佮堅強个意志，反抗主教个嚴格教育。𪜶 个媽媽發現這个婚姻是一个真大个錯誤，彼位予人尊敬个宗教家其實是一个病態、無安全感、自私可怕个人，總是伊已經無法度逃脫。亞歷山大時常會看著已經過身个爸爸，徛佇遐，用憂愁無奈个表情看𪜶受苦。亞歷山大怨恨爸爸傷過早離開𪜶，怨嘆爸爸無氣力拯救𪜶。好佳哉有一位猶太古董商，藉口講欲向主教買一个古早个橡木大櫃，將囡仔偷渡離開主教公署。彼暗，主教啉太太个安眠茶，睏甲無法度阻止太太出走，厝內一位發神經个親戚閣拄好車倒火油燈，共家己佮伊攏燒死。芬妮佮亞歷山大佇連紲个意外中，重新轉去溫暖有人性个藝術世界。
柏格曼本身是牧師囝，宗教佮藝術世界个衝突，佇伊个身上留落袂少个痛苦痕跡。伊个作品中時常有深沉个宗教意識，伊个電影對人內心幽暗个世界有真利个解剖。
行入去主教座堂，拄好神學院个學生佇遐咧早禱，我坐落來聽𪜶唱詩歌，中古世紀个歌調，神秘清幽，親像離現實真遠。學生唱了真沉重無力。基督教个傳統佇瑞典漸漸失落氣力，神職人員親像公務員，照規矩舉行禮拜、聖禮，總是無啥物熱情。
十八世紀、十九世紀瑞典有興起敬虔派个宗教奮興運動，特別是庄跤所在，有起真濟細間个「宣教禮拜堂」。敬虔派个信徒有个無願意閣去國家教會禮拜，家己形成一个一个小團體，有个留佇國家教會內底，總是堅持聖經逐字是聖神所寫，無願意接納啟蒙運動用文學批判个方法來解說聖經。這款个宗教運動，其實佇全世界攏看會著，不過，毋知是毋是因為地荒寒、生活艱苦、收成䆀，十九世紀个瑞典敬虔派个基督教徒變成是一个真冷酷个小團體。
柏格曼就有描寫過伊个老爸老母少年个時，佇敬虔總是冷酷無情个庄跤所在牧會个悲劇。彼所在个人，就是無愛接納對都市來个少年牧師夫婦，雖然𪜶盡力付出，甚至一再委屈家己，總是偏見佮無信任个氣氛親像利鋸，鋸傷𪜶 个靈魂，兩人个婚姻受創傷，囡仔个心靈嘛承擔袂起。
佇這款个傷害中長大个囡仔，心內猶帶著對媠个事物个欣慕，會當夢想野草莓開花个所在，真是一个奇蹟。芬妮佮亞歷山大會當逃脫沉重、扭曲个「主教公署」，轉去有色彩、有眠夢、有笑聲、有希望个「活人世界」，予觀看个人，心頭嘛變輕鬆--起-來。雖然導演家己予憂鬱症包纏，常常失落性命意志，總是伊予咱這个觀看个人，得著淡薄安慰佮希望。
Elisabet 共我講，伊嘛是出世佇真敬虔个庄跤所在，所以伊是真反對宗教--个。伊看著真濟敬虔个人，心肝礙闍闍，對無合佇𪜶 个生活倫理个人真殘忍，予伊足受氣。敏感、體貼--人閣真有正義感个 Elisabet，無法度接納這款个宗教。我講，宗教个面相誠闊，人會去追求一个超越世俗个境界，會去追求心靈个平安佮一个外來个氣力，來幫助咱面對世間个怨恨、鬥爭、貪欲，以及真歹拍破--个、不義个結構。總是宗教猶是這个世間个一部份，
人个宗教行為有時是真正無愛心，顛倒是予別人受苦--个，是一个不幸个事實。我猶是相信，有愛个宗教心，會當成做對抗不義个潮流个大氣力，我个使命就是去引娶有宗教心个人，去認捌愛，去行公義，去體貼神个心意，毋是用家己个心意佮倫理標準代替神。
行出大教堂，閣再行過主教公署。透過鐵欄佮神秘个樹欉看--過-去，天藍甲親像是油畫內底个天。總是空氣足冷，大厝宅猶是遐爾嚴肅，我佇冷冷个氣氛中，小可起加-忍-sún--起-來。張文祺行--過-來，將狗仔抱佇手中，笑笑，講：「我用狗仔ù燒。」充滿活氣个日常生活閣對阮四周圍向阮流--來--啦。


７．一台叫做「風颱」个船
晴美姊个瑞典翁婿Percy Andersson是一位藝術家，拄好為著Uppsala 个一个社區完成一件裝置藝術作品，是一台叫做「風颱」个船仔。張文祺夫婦、晴美夫婦佮我做伙坐入去張--家个細台車，去看「風颱」。
「風颱」是一台木造个帆船，親像挪亞个大船停佇小山崙仔頂，船敧一爿--去，船身只有賰一半。駕駛艙內有會當駛个舵輪，桅杆頂有一排彩色个船旗，是Percy邀請社區个囡仔做伙彩繪--个。
我真欣賞這台船仔个設計。晴美姊解說Percy 个構想予我聽：「這是希望囡仔會當盡量發揮𪜶 个想像力，𪜶所看--著个船已經沉一半，著去想像規隻船是啥物款，想像風个來向，想像按怎渡過危險。」
我嘛發揮想像力，轉來厝內了，寫一首描寫Percy作品个詩：

風颱
起風囉！
東北風掃過小船頭
雨水煞-煞-煞
若千萬支針
橫橫插入船旗
船敧一爿
海湧兇sà-sà灌--落-來
滿船个水
想欲戽也戽袂離
著掠著方向
耐心等待
慇慇勤勤操作
人生个小帆船
風颱若過
猶有長長个海路愛行
一台號做「風颱」个木船
裝設佇Uppsala郊外
囡仔拭-thô 个沙崙仔頂
船邊
流浪天涯个人徘徊
三十冬前政治个風颱
將𪜶掃來
自由開闊个海面
冷風透
七彩个船旗
佇風中擔頭
歡喜拍pho̍k-仔
熱帶个風颱
佇萬里以外
將孤舟扶定
渡過風颱个流浪者
彼此問講：今生今世
豈（kiám）會閣駛入
故鄉个風颱眼？
寫這首詩个時是2001年六月，今張文祺閣衝轉去台灣个風颱眼囉！伊講真擔心台灣个主體性會失落--去，感覺一定愛替台灣做寡代誌，就是暫時無發揮个空間嘛無要緊，佮朋友做伙賣麵嘛好。伊共佇Uppsala 个菜園仔整理理--leh，就轉--去--啊。伊對台灣寫批來講：因為風颱，麵店淹水，連賣麵个計劃攏無法度真順利進行。
新个風颱閣再威脅台灣。我全心盼望：佇野草莓花个芳味中所保存--落-來个純真熱情，會當佇充滿風波个台灣，帶來一點仔看會著藍天个啟示。
（2001/10/21）


挽花－佮黃晴美相搪（相-搪） （海外台灣人之一）
王貞文
清冷个風透透
天頂个雲飛緊緊
連鞭櫼-櫼做伙
色緻陰沉
連鞭散做
幼幼白棉花
雲外个藍天
清清純純
忽然間
貼倚--過-來
熱天拄拄仔來到
北歐冷冷寂寞个土地
青翠个草埔用
規片燦爛个草花迎接
長長个白日
伊跤步輕快
親像囡仔
用深深个情
觀看路邊一蕊
恬恬咧笑个粉紅草花
遐有大自然深沉个智慧
遐有喜樂个氣力咧流
三十冬个流亡生涯
喪鄉簡樸个生活
伊無怨慼
嘛無phín-捧
三十冬前佇紐約
Nì-sàng一粒拍歪--去个銃子
宣告台灣人个尊嚴
警衛人員
親像規群烏鴉
圍倚--來
伊个翁婿予人定義做主謀者
仝時受掠、受審判
毋甘願坐不義个監
逃亡來到歐洲
台灣人爭取尊嚴个戰線
竟然就按呢
延長到北歐
命運將伊㧒落
異鄉異國
伊胸坎挺--起-來
迎接新挑戰
今逐家一直問
為著一个尊嚴个象徵
敢有值得付出
人生个幸福做代價？
伊講，伊毋捌按呢問
為著一件值得去做个代誌
放棄色彩豔豔个玫瑰園
是人本來就應該有个選擇
浸落去嚴酷个自然
才會真正體會
細項物件个媠
草葉色緻有深有淺
草花細蕊總是深緣
佇伊个手中
簡單个草花草葉變成
驕傲有尊嚴个花藝
北歐个熱天
日頭猶是遐爾仔蒼白
雲影變化無定
雲若破開个時
藍天特別純潔
伊已經是三个孫个阿媽
無化妝个笑容
猶親像一位少女
（2001.6.26定稿）


風颱 （海外台灣人之二）
起風囉
東北風掃過小船頭
雨水煞、煞、煞
那千萬枝針
橫橫插入船旗
船敧一爿
海湧雄雄煞、煞灌--落-來
滿船个水
想欲戽也戽袂離
著掠著方向
耐心等待
殷殷勤勤操作
人生个小帆船
風颱若過
猶有長長个海路愛行
一台號做「風颱」个木船
裝設佇Uppsala郊外
囡仔拭-thô 个沙崙仔頂
船邊
流浪天涯个人
三十冬前政治个風颱
將𪜶掃來
自由開闊个海面
冷風透
七彩个船旗
佇風中擔頭
歡喜
熱帶个風颱
佇萬里以外
將孤舟huānn定
渡過風颱个流浪者
彼此問講：今生今世
敢會閣駛入
故鄉个風颱眼？
（2001.6.28定稿）


伊个窗－佇黃晴美厝--裡（海外台灣人之三）
清早
坐佇伊个窗前
海鳥長闊个翼
掃過
深綠色个松林
松林个後壁
是毋是深深个海灣？
窗仔个內面
是毋是心靈歇睏
个所在？
好奇个訪問者
佇狹狹个廚房
設想三十年來
一位台灣女性
漂浪个生涯
「我是台灣人
嘛是世界公民」
伊講起
無分國界个
人道關懷
三十外年無放棄个
人道情
窗仔外
深藍个大海
無邊 開闊
伊佮翁婿駛船出海
細膩綴風來行
鹹風內有
自由个滋味
窗仔內
故鄉个圖冊滿冊架
一捾念珠仔清圓
深沉 安寧
伊恬恬寫稿
紀念台灣運命
（2001.7.3定稿）

註：「海外台灣人」系列三首得著第一屆海翁台語文學獎詩類正獎。這三首詩收錄佇王貞文《檸檬蜜茶》台語詩集；2015年9月，島鄉台文工作室出版。
王貞文牧師簡介（1965-2017）：
佇嘉義市个基督教家庭大漢，台南神學院神學研究所卒業，捌佇德國Kirchliche Hochschule Bethel進修博士學位，2004年起佇台南神學院擔任講師，2005年封牧。有出版過濟濟華文著作，2006年出版《天使》台語小說集，2015年出版《檸檬蜜茶》台語詩集，是台灣基督教文學重要个作家。#台文BONG報
#台灣人寫真
#黃晴美
#王貞文
#天使
#檸檬蜜茶
#424
歡迎捐款贊助　#李江却台語文教基金會
（捐款通抵稅，匯款了後請通知02-23112199）
線上捐款(定期定額) https://ppt.cc/fF5bhx
線上捐款(單筆) https://ppt.cc/fcycox
郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會
李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。
◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
-----------------------------------------------------------------------------------------------



天涯‧人間‧晴美：黃晴美紀念文集
作者：黃文雄、鄭自才、黃晴美等
編者：廖宜恩、陳豐惠
ISBN：9789578018426
出版日期：2018.03
#前衛出版社
E-mail：阿4791@ms15.hinet.net
服務電話：02-25865708
傳真電話：02-25863758
地址：台北市中山區農安街153號4樓之3
書籍介紹  http://www.avanguard.com.tw/m/2001-1609-799861-1.php
作者：王貞文



佇新冊發表會遇著黃晴美，真正是想袂到个歡喜。



想起2001年佇瑞典佮伊熟似，心靈交流个溫暖，予北國个雲天攏變清爽。



貼出彼時所寫个長文，紀念這段相遇个故事。



真可惜，台灣咧變，故事中人物个命運嘛已經有真大个變遷。當做是古早故事，紀念親像山內雲霧變化多端--个，台灣人个命運。



     船敧一爿



     海湧煞雄雄灌--落-來



     滿船个水



     想欲戽也戽袂離



     著掠著方向



     耐心等待



     慇慇勤勤操作



     人生个小帆船



     風颱若過



     猶有長長个海路愛行









１. 看著真濟野草莓



北歐熱天个天真正藍，罩佇曠闊个平野，予人个心嘛開闊--起-來。日頭个跤步慢，無欲落山，一直到十點﹑十一點，日光猶斜斜照踮羊群个身上，規大片个草場，無啥物人影，只有鳥隻啼叫个聲。日頭照袂到个樹林內，雖然暗暝个氣味一直擤--起-來，樹跤一點一點白色个野草莓花，猶發出清淡个、溫暖个甜芳。



我猶毋捌看過發甲遮爾密个野草莓。野草莓个葉仔比田內个草莓幼秀，花蕊只有尾指个指甲遐爾細。我佇德國去學校个路--裡，有幾叢仔野草莓，發佇樹林間，真希罕，就是有看著紅紅个果子覕佇葉仔跤，我嘛毋甘伸手去挽，想講，著留--leh予伊閣繼續生湠。



來到瑞典，煞看著四界个樹林攏有發野草莓。我想起柏格曼(Ingmar Bergmann)个電影〈野草莓〉，對消逝个青春个眷戀。智慧个老人穿插整齊，滿面風霜，予滿面青春个查某囡仔幼白个手牽--leh，行過少年時代个草埔。



我好奇來到瑞典，來拜訪少年時有夢个台灣人：一九七ｏ年，四二四刺蔣案了後，來到瑞典个黃晴美佮張文祺。



九十年代，刺蔣案个兩位主角鄭自財﹑黃文雄佮一寡有關个人，陸續轉去台灣，這兩冬嘛一直有關係這个案件个歷史定位个討論。對阮這輩个人來講，無論這个事件个歷史定位是按怎，佇這个完全失落理想个世代，看前一輩个人个至情﹑行動力佮犧牲，佇阮心內漸漸枯乾个心泉，就會閣擤出活水。



三十冬啊，是毋是壯志會消磨--去？是毋是心會冷--去？是毋是人會變現實？是毋是眠夢會消失？



三十冬啊，留佇海外，冷靜觀看台灣个人，心情按怎變化？



我用不安个心，期待佮𪜶熟似。









２. 少年阿婆黃晴美



黃晴美个跤步輕快，娶我到山頂會當看著峽灣个所在，彎彎斡斡个小路通過大石，石壁邊發甲青青翠翠--个，是野草莓。「野草莓開花个所在」，伊輕輕講：「佇瑞典文內底有真浪漫个意義，是人心內欣慕个所在」。



伊已經超過六十歲，長頭鬃烏sìm-sìm，猶充滿活氣。細漢幼骨个身材，活潑个行動，圓圓个面笑--起-來，有少女个純真。伊穿插真樸素，無抹粉个面，予日頭曝甲紅紅。



伊一直講伊老--啊，記智䆀，做代誌慢吞吞。伊講話慢，想代誌真正斟酌。總是，伊有好奇﹑開放个目神，輕輕﹑好聽个聲音，咧表達一粒活跳跳个心。過敏症个病疼來tap纏，過去凝心、走tsông 个日子佇伊身上刻落痕跡，伊因為身體欠安，已經離開伊所心愛个教冊頭路。不過，若是講著伊佇咧準備語言教學所用个心，所運用个方法，以及學生个反應，伊个目睭就光--起-來，伊是一位認真个老師。雖然是退休--啊，猶是參與師資訓練个工作。



伊謙卑講：刺蔣案籌備个時，伊扮演--个是傳統查某人个角色，全心咧照顧兩个囡仔。我想，佇遐-个情緒緊張个日子，下決心將照顧囡仔个責任擔--起-來，迎接可能發生个一切狀況，所需要个勇氣、耐力佮智慧，無比徛去一線行動个查埔人較少。



黃晴美有傳統台灣婦女堅毅勇敢，無論環境是啥款攏為囡仔活--落-去个活力。伊个政治理念，佮翁婿鄭自財、阿兄黃文雄是仝款--个，就是相信台灣人一定愛把握時機，拚命來爭取自由獨立。所以伊全心支持這項行動。就是到今仔日，伊猶深深相信，當時刺殺蔣經國个行動，雖然無成功，總是因為按呢，台灣人个心覺醒，統治者嘛有真正有予台灣人堅定个心聲驚--著，才有「蔣經國時代」漸漸重視本土菁英个政策出現。



「阮毋是針對蔣經國這个人，嘛毋是欲用暴力个方式來建國，只不過彼時有這个機會對全世界喝出台灣人个心聲，所以阮著把握時機。阮毋是親像彼時報紙所講个『暴徒』。」



伊講，當初，伊只是真單純，用「毋甘願」个心來支持黃文雄佮鄭自財个行動。因為毋甘願台灣人个聲受欺壓，毋甘願看著台灣人受獨裁政權个控制。因為毋甘願，所以伊支持黃文雄佮鄭自財棄保逃亡，無愛看𪜶去坐監。因為毋甘願，鄭自財佇瑞典獄中絕食抗爭，拒絕接受引渡，伊嘛佇監獄外絕食抗爭，發新聞稿、爭取人權團體个注意。伊感覺家己毋是啥物英豪，只不過有一股毋甘願个奮鬥意志。



遮爾濟冬過--去，伊猶閣是一位有家己个個性、家己个主張，外表溫柔，重義氣、意志強个女性。



伊有寫過一篇文章，回憶佮伊个 nì-tsiàng黃文雄鬥陣个日子。講著兩个人分別28冬，1997春天黃文雄轉去台灣，𪜶才閣見面。雖然分別遮爾久，兩个人猶會當親像少年時代，自由自在開講，做伙去故鄉新竹，細漢个時thit-thô 个頭前溪邊散步，伊講起「少年阿公」黃文雄將伊這个「少年阿婆」偝--起-來，潦過水窟，親像轉去到囡仔時代。



當我讀著這篇文章个時，我已經轉來到家己寫論文、上課个日常生活，總是，頭前溪个彼幕少年阿公佮少年阿婆个情景活跳跳出現佇我个面前，佮另外一幕「有丁香花个風景」相疊：



我佮晴美姊佇伊所蹛个小島散步，紫色个丁香四界開，人兜个花園內有大蕊白牡丹。阮行啊行，來到開闊个野地，草仔自在青，草仔花自在開。晴美姊不時就予草埔頂趣味个細蕊花蕊所迷，用輕快个跤步，行過去看花。簡單个草花佇伊認真个目光中，變做珍貴奇妙。伊挽幾蕊花，準備來裝飾中晝頓个桌。



有一蕊磚仔色，毛毛蓬蓬个花孤單徛佇路邊。伊伸手準備欲挽，手伸一半，閣停--落-來，講：「這干-焦一蕊niâ，猶是莫挽較好」。伊越頭，笑笑對我講：「其實無人規定講袂當挽，總是我就是會有一寡家己對家己个規定。」直到欲入去樹林--啊，遐有發真濟蕊仝款个草花，伊才歡歡喜喜伸手去挽一蕊，加入去伊手中个彼把花。



這款對大自然好奇、欣賞、尊重个心，予我感覺親像有清風吹--過-來。我無見著一位女豪傑（雖然伊有可能猶真有當年个豪傑氣概），無看著一个「恐怖份子」，是看著一个對大自然个性命充滿愛惜个心，活甲真有原則个女性。



我共伊講，我無想欲替伊做傳，總是真意愛用伊做原型，去發展一个小說人物。其實冬外來，我已經有構想一篇小說，總是其中个人物無夠立體，我真意愛知影伊按怎生活，通替我个小說人物添枝添葉，添皮添骨。



伊笑--起-來，講伊个囡仔時代佮阿母个故事予我聽。伊个信賴佮友情，予我心內真正溫暖。









３. 張文祺滿腹肚故事



會當佮黃晴美連絡、見面，張文祺先生是橋樑。張文祺六十年代尾去美國讀政治學，後--來捲入去1970年个銃殺蔣經國个案件，奇妙个因緣將伊个人生帶到瑞典。這幾冬，伊真拍拚寫文章介紹伊所讀--著个世界文學，佇我所參與个文學雜誌發表。我因為讀著伊所寫个文章，讀著有人對伊个訪問，小可知影伊佇瑞典樸素簡單、心靈充足个生活。捌想欲揣機會拜訪--伊，攏無著時。



欲去瑞典進前，拄好《台灣E文藝》个胡長松總編將張文祺寫个一首詩貼佇「台灣新本土社」个討論網頁，我趕緊向胡長松討地址，然後通過國際查號台查著電話號碼，敲電話過--去，竟然就按呢聯絡著伊。



張文祺佇刺蔣案發生个時，是台獨聯盟佇美國个執行秘書，佮鄭自財﹑黃文雄私下真有交陪。伊講：讀冊只有讀一學期，紲--落-去就一直無閒組織个工作。刺蔣案發生了，伊已經辭台獨聯盟个工作，總是熱心出面負責募保釋金，因為按呢，會當講是佇彼擺「海外台灣人空前大團結」个募款運動中一个真重要个見證者。佇風暴佮熱情个中心，伊看著予人真感動个赤誠，看著真濟人單純个付出，嘛看著權力鬥爭，看著自私、心肝狹注-注 个領導者。伊滿腹肚是故事，看代誌有伊家己一套，總是只有肯講出較光明予人會感動个部份，對無建設性个「內幕」，伊無啥願意去講。



張文祺蹛佇歐洲有名个大學城Uppsala，太太Elisabet佇大學醫學院工作。這是佇廣闊平野頂面个古城。坐巴士對公路過--來，遠遠就看著哥德式老禮拜堂兩座尖尖个鐘塔。熱天，平原真青翠，入城了，看著真濟跤踏車，雖然是暑假，路--裡个跤踏車佮路邊个冊店，猶是有大學城个氣氛。我一路予e-kheh 个人群逼甲真tsak 个心情，到遮才安靜--落-來。



張文祺是六十歲人--啊，總是一頭厚厚个頭毛猶烏sìm-sìm，穿插簡單那少年囡仔，行動言語活潑，嘛那少年囡仔。只有嘴唇頂白--去个喙鬚，透露伊个歲數。這幾冬以來，伊有幾擺轉去台灣協助一寡台灣本土文化工作，替一寡政治人物pháng基金會，做執行个工作，無計較金錢名聲，嘛毋捌激一个pān，時常穿牛仔褲佮義工鬥做粗工，tiānn-tiānn予人看無，予人喝來喝去。慣勢活佇講究平等﹑人權个瑞典社會，張文祺對台灣社會个貪慾橫霸﹑歧視弱者﹑心肝礙﹑意氣雄个等等現象，真歹適應。



我佇張文祺兜蹛兩工，聽伊講真濟故事，對𪜶爸母彼代到阮這代，伊講：「蕃薯仔牽藤牽牽--leh規大kuānn。」台南安平望族出身个張文祺（伊家己真無愛予人稱呼是望族个子弟），所捌老一輩个親戚朋友，真濟是台灣工商、醫界、藝術界有貢獻个人，美國个台灣人運動又閣是另外一大攤故事，九十年代台灣新氣象，海外為自決運動拍拚个人回國了个遭遇、改變，閣有真濟通講--个。伊對人名个記智好，講人个故事，揀好个一面來講。有个人，伊只有會講：「我想無，𪜶是按怎會變按呢？」



民進黨个新政府內底，充滿予張文祺感覺「是按怎會變按呢？」个代誌。「變天」了後，原本時常來刁難伊个中華民國駐瑞典辦事處个人員，突然間對伊客氣--起-來，共伊當做是「僑領」。新任个政府官員，若是對海外个台僑佮華僑演講，口口聲聲是「咱中國文化」，講台灣是「中國文化圈內面上民主个所在」。伊聽著這款講法，心內真是痛苦，講台灣哪會遮爾欠缺主體性佮主體意識！











４．Elisabet



張文祺个太太Elisabet (無h)是一位幼秀可愛，充滿智慧佮勇氣个女性。伊佮咱一般人心目中高強大漢个北歐美女造形無仝款，細細漢幼骨个身材，靈秀个面，金色个頭毛鉸（加）甲短短，講話輕聲細說，總是內容真有份量。



Elisabet 个爸母兜佇咧離Uppsala一千公里外个北爿，是真寒冷个地帶。總是由寒冷地帶來个 Elisabet是一个真溫暖个人。伊歡喜講起細漢飼羊仔个代誌予我聽：雙生仔个羊仔囝有一隻予老母放捒，因為羊奶無夠飼兩隻羊咩仔。伊就用牛奶罐仔將彼隻細隻羊飼到肥tsih-tsih，閣將伊飼到老，毋甘予人掠去刣。



這款對動物个愛心，伊一直攏維持--落-來。張家這-媽飼一隻白色虯毛个狗，叫做Lōo-貯，嘛是一隻「孤兒狗」，本來个主人自殺過身--去，Lōo-貯無位通去，Elisabet就收容--伊。Lōo-貯佇張家个日子看--起-來真好，「爸爸」﹑「媽媽」攏愛伊愛命命，不時有通好出去耍，人客（親像我）若看著伊兩蕊烏蕊蕊个目睭佮發出祈求个聲个細粒笑詼鼻仔，心就會軟，就會提葡萄、香瓜，擲入去伊一直流瀾个喙。



Elisabet雖然對逐家下「禁止飼狗」个禁令。總是，伊家己嘛是會將Lōo-貯抱踮跤頭趺頂懸，將家己个暗頓分一兩喙予--伊，親像一个sīng囝个老母。



伊家己个兩位囡仔攏已經成年，讀冊拍工，有家己个世界。查某囡順麗不時敲電話轉--來，母仔囡叮叮噹噹講話一講就是點外鐘。我欲離開个彼日早起，伊想欲去順麗拍工个咖啡店探一下，總是伊拄好值班值了，轉去歇睏，Elisabet雖然失望，總是尊重查某囝个作息，無欲去共伊吵。遮爾尊重囝兒个老母，真是難得。



Elisabet對人、對動物真慈愛，愛花愛草愛種作，總是對政治、社會公義等等議題，伊个目光是利利利，真有批判力。伊出自文學--个、人性个敏感佮判斷力，予讀政治出身个張文祺真佩服。張文祺捌設比喻講，伊家己看代誌，就是只有烏白兩色，Elisabet會看著烏白中間个 殕，閣會詳細來辯明這款殕佮彼款殕無相仝个所在。伊捌真濟語言，心胸開闊，有世界觀，有文化情。伊thōng大个向望是退休了，會當蹛入去一棟古早作穡人个厝，佇田園个自然世界中，享受文學佮大自然个生活。



若是𪜶這个眠夢會成，我想，𪜶 个文學農莊，就會是一个野草莓開花个所在。









５．女部長拜會張文祺



Elisabet真關心台灣。80年代，張文祺猶名列「黑名單」，無法度轉去台灣个時，伊就娶查某囡、後生做伙轉去台灣見阿媽，熟似親戚朋友。對台灣个社會現象，伊真有家己个意見佮看法。這幾冬張文祺較捷轉去台灣，會將逐項變動佮奇怪个代誌一一說明予伊聽，所以，伊可能比我閣較知影台北政壇佮文化界个一寡代誌。



我拜訪張文祺个時，拄好一位民進黨政府个新閣員佮隨員三十幾人來到北歐。這位女部長是台獨運動中真受尊敬个人物，因為伊是為台灣人个自由佮尊嚴來付出性命个自焚者个寡婦，做代誌認真，立場堅定。總是伊擔任部長以來，佮規个新政府拄--著个問題仝款，就是用人个策略予舊時同志捎無，真受批評。伊猶是立委个時，娶查某囝出國渡假个時，張文祺捌招待伊佮查某囝。



Elisabet對女部長真有意見。照伊个看法，無論是毋是受政治考慮个轄制，攏無應該對下手鬥相仝个人刻薄無情。伊講女部長輕輕鬆鬆解除認真綴--伊个忠心手下个職務，起用佇國民黨內人面闊个厲害女性做秘書，這是傷過現實啦！（＊張文祺先生請我毋通將這段發表--出-來，因為伊感覺按呢予台灣人真無面子，蓋成台灣人攏真刻薄。我認為，一位部長佇特別處境个作為，袂當代表所有个台灣人。顛倒咱著互相批判求進步，所以我猶是照當日个話題來寫。）



這日，拄好我佮黃晴美相約，佇張文祺个厝內相見。張文祺才將黃晴美夫婦對驛頭接轉來厝，電話就響啦。女部長親身向張文祺請安，閣講，伊佮隨行个人拄好來到佇Uppsala，問看會當佮伊見面--無？



張文祺是熱情个人，隨時就應好，講欲去山頂古堡接--𪜶，人越頭就出門，無共灶跤無閒个 Elisabet講一聲。



我想起，若照台灣人个規矩，可能逐家著愛等人客來，互相客氣請安，然後講寡無趣味个代誌，黃晴美無閒規早起，由斯德哥爾摩攢來个中晝頓就無味--去--啊！



因為Elisabet做人真親切好鬥陣，予我敢用對媽媽sai-nai 个聲調講：「我無愛等人客來食中晝。」



Elisabet講：「𪜶無受邀請。」伊菜炒炒--leh，阮就攏坐落來食晝，無等男主人轉--來。遮爾有人權个家庭，我真佮意！



當張文祺娶部長佮代表處个官員入--來个時，Elisabet並無起身共 𪜶請安。女主人無tín動，阮嘛攏靜靜坐佇遐。真𠢕看面色个部長秘書，用北京話懸懸个音調，不斷呵咾厝內布置有格調，呵咾阮桌頂个菜色（炒米粉、山東白菜佮鴨肉），閣過來mua Elisabet 个肩胛頭，呵咾伊會曉煮台灣料理。Elisabet猶是冷冷，無講啥。使館个少年官，佮Elisabet有熟似，干-焦問一句：「哦！食中晝喔！歹勢，攪擾。」就乖乖覕去花園仔。過去，代表處時常刁難有台灣意識个台僑，民進黨執政了，代表處个人忽然變甲真客氣。總是Elisabet對𪜶的態度猶是前後真一致。目前佇瑞典个「代表」是過去國民黨典型个「黨政兩棲」重要人物，雖然貪污受檢舉，猶是保留原職。總是，伊佮伊真有pān 个夫人，佇Elisabet 个厝頂下嘛無膨椅通坐，佮逐家仝款去坐踮外口花園仔。



Elisabet無講啥，箸攑--硩，安靜食飯。人客一个一个攏表現出真謙卑真客氣个款，連討欲去便所嘛攏足謙卑客氣。



女部長皮膚幼白，穿甲真典雅，講話溫柔，毋知伊有感覺著Elisabet真有批判性个「無合作」態度--無？總是經過遐爾濟風湧个部長，就算心內有無歡喜，嘛是猶顯出真有涵養个款，過來佮黃晴美、黃晴美个丈夫、佮我握手，聲甜甜講，伊閣來著愛飛去巴黎。伊是一位真有吸引力个女性。不過，佇這个新舊政府定位袂清，台灣人个尊嚴佮自我認同變無明--去个時，佇這个厝頂下，伊肩胛頭揹舊官僚个枷，伊過去个光環，伊本身个好氣質，攏褪色--去。



黃晴美个丈夫Percy Andersson拄好參加一个會議了，有結ne-kut-tái，伊閣生做仙風道骨，會當共人講伊是某某教授，阮笑講，Percy予阮這桌無pān 个庄跤人，看--起-來有「佮國際友人文化交誼」个款式。中華民國駐瑞典代表彼位舊官僚佮伊个夫人，若是有啥物無歡喜，阮會當講：阮咧做國民外交！



等人客一一去便所了，拜會也就結束啦！女部長猶是用甜甜个笑容向阮告辭，陪伊來个人面攏無表情，一个一个緊緊suan--出-去。張文祺等𪜶 个車駛走--啊，才會當坐落來食米粉。



我想，若是佇另外一个時空，有可能我會歡喜見著女部長，甚至會對伊講鼓勵个話，總是，伊予國民黨个舊官僚、安全人員佮不斷講話个秘書圍牢-牢，親像關佇懸懸城堡內个女王，就是勇敢个武士，嘛救伊袂出--來。我揣無話通講。



Elisabet態度真自然，她嘛無欲予人歹看，只不過清楚表明：「恁毋是我所邀請个人客。」伊這款用平淡个心「見官」个態度，予我真感動。我講，瑞典政治人物是毋是攏真自然無pān，親像予人暗殺个總理Olaf Palmer，是一位騎跤踏車，堅持無用衛兵佮保鑣个政治人物...。



Elisabet利利回答：「這是伊所用心經營个形象，啥人知伊是毋是真正無欲顧家己个安全？啥人知伊受暗殺，是毋是因為絞入去國際軍火生理有關係？」



這就是Elisabet，佇伊利利个眼內，無政治明星，無偉大个殉道者，只有一个一个平凡--个，予慾望佮情勢捒咧行个人。









６．主教公署



張文祺所蹛个城市Uppsala毋但是一个有名个大學城，嘛是重要个宗教城，有一間大大間个主教座堂。瑞典个國教屬於基督新教路德派，真重視儀式佮制度，真講究表面工夫，過去是敬虔﹑嚴肅，現今是變甲真冷真無氣力。



張文祺娶狗仔出來散步，順紲陪我去參觀哥德式个主教座堂。



禮拜堂真大真懸，邊仔有神學院佮主教公署。對文藝生活真有趣味个張文祺，認真報我知：這間大間个主教公署，就是柏格曼(Ingmar Bergmann)拍「芬妮佮亞歷山大」電視影片个所在。伊按呢講，引起我強烈个好奇心，一直咧呢跤尾，看予鐵欄佮矮樹圍--起-來个大間石頭厝。古典个大厝樸素總是真氣派，予人會敬畏，欠親切感。



「芬妮佮亞歷山大」是柏格曼晚年个作品，用囡仔个眼光，來看藝術个世界佮宗教个世界、生佮死个交纏、衝突。芬妮佮亞歷山大是佇演員世家大漢个囡仔。老爸過身了，媽媽閣嫁予受人尊重个 Uppsala主教，芬妮佮亞歷山大對充滿音樂、笑聲、遊戲、鬧熱、日光个藝術家家庭，進入去殕色、禁慾、嚴肅、充滿驚惶佮病疼个主教公署个生活，真袂適應。情感豐富閣敏感个亞歷山大，用囡仔有限个氣力佮堅強个意志，反抗主教个嚴格教育。𪜶 个媽媽發現這个婚姻是一个真大个錯誤，彼位予人尊敬个宗教家其實是一个病態、無安全感、自私可怕个人，總是伊已經無法度逃脫。亞歷山大時常會看著已經過身个爸爸，徛佇遐，用憂愁無奈个表情看𪜶受苦。亞歷山大怨恨爸爸傷過早離開𪜶，怨嘆爸爸無氣力拯救𪜶。好佳哉有一位猶太古董商，藉口講欲向主教買一个古早个橡木大櫃，將囡仔偷渡離開主教公署。彼暗，主教啉太太个安眠茶，睏甲無法度阻止太太出走，厝內一位發神經个親戚閣拄好車倒火油燈，共家己佮伊攏燒死。芬妮佮亞歷山大佇連紲个意外中，重新轉去溫暖有人性个藝術世界。



柏格曼本身是牧師囝，宗教佮藝術世界个衝突，佇伊个身上留落袂少个痛苦痕跡。伊个作品中時常有深沉个宗教意識，伊个電影對人內心幽暗个世界有真利个解剖。



行入去主教座堂，拄好神學院个學生佇遐咧早禱，我坐落來聽𪜶唱詩歌，中古世紀个歌調，神秘清幽，親像離現實真遠。學生唱了真沉重無力。基督教个傳統佇瑞典漸漸失落氣力，神職人員親像公務員，照規矩舉行禮拜、聖禮，總是無啥物熱情。



十八世紀、十九世紀瑞典有興起敬虔派个宗教奮興運動，特別是庄跤所在，有起真濟細間个「宣教禮拜堂」。敬虔派个信徒有个無願意閣去國家教會禮拜，家己形成一个一个小團體，有个留佇國家教會內底，總是堅持聖經逐字是聖神所寫，無願意接納啟蒙運動用文學批判个方法來解說聖經。這款个宗教運動，其實佇全世界攏看會著，不過，毋知是毋是因為地荒寒、生活艱苦、收成䆀，十九世紀个瑞典敬虔派个基督教徒變成是一个真冷酷个小團體。



柏格曼就有描寫過伊个老爸老母少年个時，佇敬虔總是冷酷無情个庄跤所在牧會个悲劇。彼所在个人，就是無愛接納對都市來个少年牧師夫婦，雖然𪜶盡力付出，甚至一再委屈家己，總是偏見佮無信任个氣氛親像利鋸，鋸傷𪜶 个靈魂，兩人个婚姻受創傷，囡仔个心靈嘛承擔袂起。



佇這款个傷害中長大个囡仔，心內猶帶著對媠个事物个欣慕，會當夢想野草莓開花个所在，真是一个奇蹟。芬妮佮亞歷山大會當逃脫沉重、扭曲个「主教公署」，轉去有色彩、有眠夢、有笑聲、有希望个「活人世界」，予觀看个人，心頭嘛變輕鬆--起-來。雖然導演家己予憂鬱症包纏，常常失落性命意志，總是伊予咱這个觀看个人，得著淡薄安慰佮希望。



Elisabet 共我講，伊嘛是出世佇真敬虔个庄跤所在，所以伊是真反對宗教--个。伊看著真濟敬虔个人，心肝礙闍闍，對無合佇𪜶 个生活倫理个人真殘忍，予伊足受氣。敏感、體貼--人閣真有正義感个 Elisabet，無法度接納這款个宗教。我講，宗教个面相誠闊，人會去追求一个超越世俗个境界，會去追求心靈个平安佮一个外來个氣力，來幫助咱面對世間个怨恨、鬥爭、貪欲，以及真歹拍破--个、不義个結構。總是宗教猶是這个世間个一部份，



人个宗教行為有時是真正無愛心，顛倒是予別人受苦--个，是一个不幸个事實。我猶是相信，有愛个宗教心，會當成做對抗不義个潮流个大氣力，我个使命就是去引娶有宗教心个人，去認捌愛，去行公義，去體貼神个心意，毋是用家己个心意佮倫理標準代替神。



行出大教堂，閣再行過主教公署。透過鐵欄佮神秘个樹欉看--過-去，天藍甲親像是油畫內底个天。總是空氣足冷，大厝宅猶是遐爾嚴肅，我佇冷冷个氣氛中，小可起加-忍-sún--起-來。張文祺行--過-來，將狗仔抱佇手中，笑笑，講：「我用狗仔ù燒。」充滿活氣个日常生活閣對阮四周圍向阮流--來--啦。









７．一台叫做「風颱」个船



晴美姊个瑞典翁婿Percy Andersson是一位藝術家，拄好為著Uppsala 个一个社區完成一件裝置藝術作品，是一台叫做「風颱」个船仔。張文祺夫婦、晴美夫婦佮我做伙坐入去張--家个細台車，去看「風颱」。



「風颱」是一台木造个帆船，親像挪亞个大船停佇小山崙仔頂，船敧一爿--去，船身只有賰一半。駕駛艙內有會當駛个舵輪，桅杆頂有一排彩色个船旗，是Percy邀請社區个囡仔做伙彩繪--个。



我真欣賞這台船仔个設計。晴美姊解說Percy 个構想予我聽：「這是希望囡仔會當盡量發揮𪜶 个想像力，𪜶所看--著个船已經沉一半，著去想像規隻船是啥物款，想像風个來向，想像按怎渡過危險。」



我嘛發揮想像力，轉來厝內了，寫一首描寫Percy作品个詩：





風颱



起風囉！



東北風掃過小船頭



雨水煞-煞-煞



若千萬支針



橫橫插入船旗



船敧一爿



海湧兇sà-sà灌--落-來



滿船个水



想欲戽也戽袂離



著掠著方向



耐心等待



慇慇勤勤操作



人生个小帆船



風颱若過



猶有長長个海路愛行



一台號做「風颱」个木船



裝設佇Uppsala郊外



囡仔拭-thô 个沙崙仔頂



船邊



流浪天涯个人徘徊



三十冬前政治个風颱



將𪜶掃來



     自由開闊个海面



冷風透



七彩个船旗



佇風中擔頭



歡喜拍pho̍k-仔



熱帶个風颱



佇萬里以外



將孤舟扶定



渡過風颱个流浪者



彼此問講：今生今世



豈（kiám）會閣駛入



     故鄉个風颱眼？



寫這首詩个時是2001年六月，今張文祺閣衝轉去台灣个風颱眼囉！伊講真擔心台灣个主體性會失落--去，感覺一定愛替台灣做寡代誌，就是暫時無發揮个空間嘛無要緊，佮朋友做伙賣麵嘛好。伊共佇Uppsala 个菜園仔整理理--leh，就轉--去--啊。伊對台灣寫批來講：因為風颱，麵店淹水，連賣麵个計劃攏無法度真順利進行。



新个風颱閣再威脅台灣。我全心盼望：佇野草莓花个芳味中所保存--落-來个純真熱情，會當佇充滿風波个台灣，帶來一點仔看會著藍天个啟示。



（2001/10/21）









挽花－佮黃晴美相搪（相-搪） （海外台灣人之一）



王貞文



清冷个風透透



天頂个雲飛緊緊



連鞭櫼-櫼做伙



色緻陰沉



連鞭散做



     幼幼白棉花



雲外个藍天



清清純純



忽然間



貼倚--過-來



熱天拄拄仔來到



北歐冷冷寂寞个土地



青翠个草埔用



規片燦爛个草花迎接



     長長个白日



伊跤步輕快



親像囡仔



用深深个情



觀看路邊一蕊



     恬恬咧笑个粉紅草花



遐有大自然深沉个智慧



遐有喜樂个氣力咧流



三十冬个流亡生涯



喪鄉簡樸个生活



伊無怨慼



嘛無phín-捧



三十冬前佇紐約



Nì-sàng一粒拍歪--去个銃子



宣告台灣人个尊嚴



警衛人員



親像規群烏鴉



     圍倚--來



伊个翁婿予人定義做主謀者



仝時受掠、受審判



毋甘願坐不義个監



逃亡來到歐洲



台灣人爭取尊嚴个戰線



竟然就按呢



     延長到北歐



命運將伊㧒落



     異鄉異國



伊胸坎挺--起-來



迎接新挑戰



今逐家一直問



為著一个尊嚴个象徵



敢有值得付出



     人生个幸福做代價？



伊講，伊毋捌按呢問



為著一件值得去做个代誌



放棄色彩豔豔个玫瑰園



是人本來就應該有个選擇



浸落去嚴酷个自然



才會真正體會



     細項物件个媠



草葉色緻有深有淺



草花細蕊總是深緣



佇伊个手中



簡單个草花草葉變成



     驕傲有尊嚴个花藝



北歐个熱天



日頭猶是遐爾仔蒼白



雲影變化無定



雲若破開个時



藍天特別純潔



伊已經是三个孫个阿媽



無化妝个笑容



猶親像一位少女



（2001.6.26定稿）









風颱 （海外台灣人之二）



起風囉



東北風掃過小船頭



雨水煞、煞、煞



那千萬枝針



橫橫插入船旗



船敧一爿



海湧雄雄煞、煞灌--落-來



滿船个水



想欲戽也戽袂離



著掠著方向



耐心等待



殷殷勤勤操作



人生个小帆船



風颱若過



猶有長長个海路愛行



一台號做「風颱」个木船



裝設佇Uppsala郊外



囡仔拭-thô 个沙崙仔頂



船邊



流浪天涯个人



三十冬前政治个風颱



將𪜶掃來



     自由開闊个海面



冷風透



七彩个船旗



佇風中擔頭



歡喜



     熱帶个風颱



佇萬里以外



將孤舟huānn定



渡過風颱个流浪者



彼此問講：今生今世



敢會閣駛入



故鄉个風颱眼？



（2001.6.28定稿）









伊个窗－佇黃晴美厝--裡（海外台灣人之三）



清早



坐佇伊个窗前



海鳥長闊个翼



掃過



     深綠色个松林



松林个後壁



是毋是深深个海灣？



窗仔个內面



是毋是心靈歇睏



     个所在？



好奇个訪問者



佇狹狹个廚房



設想三十年來



一位台灣女性



     漂浪个生涯



「我是台灣人



嘛是世界公民」



伊講起



     無分國界个



     人道關懷



三十外年無放棄个



     人道情



窗仔外



深藍个大海



無邊 開闊



伊佮翁婿駛船出海



細膩綴風來行



鹹風內有



     自由个滋味



窗仔內



故鄉个圖冊滿冊架



一捾念珠仔清圓



深沉 安寧



伊恬恬寫稿



紀念台灣運命



（2001.7.3定稿）







註：「海外台灣人」系列三首得著第一屆海翁台語文學獎詩類正獎。這三首詩收錄佇王貞文《檸檬蜜茶》台語詩集；2015年9月，島鄉台文工作室出版。



王貞文牧師簡介（1965-2017）：



佇嘉義市个基督教家庭大漢，台南神學院神學研究所卒業，捌佇德國Kirchliche Hochschule Bethel進修博士學位，2004年起佇台南神學院擔任講師，2005年封牧。有出版過濟濟華文著作，2006年出版《天使》台語小說集，2015年出版《檸檬蜜茶》台語詩集，是台灣基督教文學重要个作家。#台文BONG報



#台灣人寫真




#黃晴美


#王貞文




#天使



#檸檬蜜茶



#424



歡迎捐款贊助　#李江却台語文教基金會



（捐款通抵稅，匯款了後請通知02-23112199）



線上捐款(定期定額) https://ppt.cc/fF5bhx



線上捐款(單筆) https://ppt.cc/fcycox



郵政劃撥：19021486



戶名：財團法人李江却台語文教基金會



電匯：123-20-050514-2



華南銀行士林分行活儲



戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。



-----------------------------------------------------------------------------------------------














天涯‧人間‧晴美：黃晴美紀念文集



作者：黃文雄、鄭自才、黃晴美等



編者：廖宜恩、陳豐惠



ISBN：9789578018426



出版日期：2018.03



#前衛出版社



E-mail：阿4791@ms15.hinet.net



服務電話：02-25865708



傳真電話：02-25863758



地址：台北市中山區農安街153號4樓之3



書籍介紹  http://www.avanguard.com.tw/m/2001-1609-799861-1.php
