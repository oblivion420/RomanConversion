台文通訊BONG報: 黏阿媽
王昭華「阿媽，你个白頭毛走出來--啊！」捷運電車內，雄雄一个查某囡仔細細聲，佇我耳空邊án-ne講。頭略仔斡倒爿過，一个查某囡仔徛倚佇椅仔邊，一手huāⁿ鋼管，一手硩摸𪜶阿媽个頭鬃。𪜶阿媽，就坐我後壁，敆我跤-遮-phiaⁿ對跤-遮-phiaⁿ無仝向，後斗觳拄後斗觳 kiōng-欲相黏。
「阿媽，你有『頭皮屑』呢！」查某囡仔差不多我敆 𪜶阿媽坐--落-來遐懸，伊對阿媽講話，袂輸嘛是對我講--个。我徛--起-來，想講位讓伊坐，伊無愛就是無愛。閣再坐--落-來，越頭敆伊相對看，發現伊敆我仝款，倒爿喙phué 攏有一个khî。我个 khî是細漢去hō͘ 刺-pê-pê 个囡仔伴抓破面--个，伊个 khî 那像印--起-去-个，阿媽笑講是佇 𪜶老母腹肚內，去hō͘電電--著-个。「你讀幾年--个？」「三年。」「『頭皮屑』个台語，叫“頭pho͘”喔...」伊目睭大大蕊共我看。毋知有偌久--啊，毋-捌去感受著這款「自然」，gún細漢做囡仔嘛享受--過-个——彼款「黏阿媽」个自然：黏佇阿媽身軀邊，耍伊个頭鬃，發現伊个白頭毛，發現伊个頭pho͘，發現這，發現彼，阿媽阿媽叫攏 袂 𤺪，阿媽阿媽是ua̍h-欲 ló͘--死。這款个「自然」愈來愈罕得--啊，都市拄--著个阿媽，大部份个情形，攏是tsiâⁿ拚勢用『台灣ㄍㄡˊ語』硩 敆 ngia̍uh-tshih-tshah 个孫講袂翻車，有个 較高級个家庭，新婦攏 敆孫講英語，阿媽个角色，閣愈「外」--啊。十八般武藝學透透个巧囡仔，毋知敢有時間黏阿媽，敢有機會對阿媽个白頭毛、阿媽个頭pho͘好奇？——眼前這个三年仔个查某囡仔，是可愛个保育類動物。𪜶 佇關渡站落車，落車个放送四種語言，查某囡仔綴阿媽跤-穿後行，那行那細細聲仔綴 leh唸：『關渡』，干豆，懸-tu，kuan-拄...規句个客語、英語，嘛 綴 leh唸拭-thô。𪜶落車了後，車過關渡（干-tāu），淡水河一下闊，煞 hō͘我一下仔非常懷念「黏阿媽」个「黏」。
