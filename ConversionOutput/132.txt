台文通訊BONG報: 講笑khue－啉咖啡、食喙焦、挖雞屎
蘇晏德

讀國小一年（一-nî）个時，頭一日老師點名，老師用華語叫三遍：「蘇晏德」，我攏無攑手，因為我毋知影我叫做「蘇晏德」，阮老母攏叫我Iàn-tik，後--來老師就用台語講：「挲͘ Iàn-tik」，我遮攑手，
老師閣繼續點名，「林佳碑」、「林佳碑」、「林佳碑」，老師若用華語叫三遍閣無人攑手，就用台語叫，老師講：「啉 加-觱」？全班攏笑--出-來，閣繼續點名，華語講「謝碎礁」、「謝碎礁」、「謝碎礁」，無人應聲，用台語叫：「食喙焦」？閣繼續點名，華語「鄔雞賽」、「鄔雞賽」、「鄔雞賽」，無人應聲，用台語叫：「烏雞屎」？全班个同學一直笑，老師講袂-sái笑，老師用華語敆台語叫，攏無人攑手，全班點名煞，有一个同學攑手，老師你無點著我个名，我叫做「鄔雞sài」，毋是叫做「鄔雞sái」，下課个時有同學叫伊「挖雞屎」，後--來伊改名叫做「鄔基賽」，台語叫做O͘ 支-sài，閣有同學叫伊「挖豬屎」，後--來伊閣改名叫做「鄔基明」，台語叫作「O͘ 支-bîng」，閣有同學叫伊「O͘ 一-爿」。
