台文通訊BONG報: 烏面lā-pue（『黑面琵鷺』）
▍烏面lā-pue（『黑面琵鷺』） 
作者：易俊宏 Ia̍h Tsùn-Hông9月份个專欄寫著「石虎」，是因為開始有九降風--啊。綴 這九降風，真濟渡鳥嘛飛來台灣--啊！若講著渡鳥，就是有成大个活動範圍，大到不只是佇-硩某一个國家爾-爾。這個月欲 敆逐家介紹--个，是烏面lā-pue，台灣是𪜶上大過冬个所在，大致上有六成个烏面lā-pue 攏是來台灣過冬。這 嘛是為啥物 咱 欲成立「台江國家公園」，因為佇-硩「曾文溪」溪口遐，就是一个生態保育个重要所在。 烏面lā-pue，𪜶生活攏是一群一群鬥陣做伙--个，生活主要是佇溪口、湳仔、水紋墘附近。𪜶主要佇-硩韓國、中國東北遐生thn̂g湠種，踮秋天个時陣來台灣過冬，春天个時陣 轉--去。𪜶 閣號做「飯匙鵝」。𪜶 个喙親像飯匙仝款，食物件是用「過淘」个方式，佇-硩水面下底lā來lā去，小魚小蝦抑是小蟹仔，就án-ne 予伊食--去--啊。若講著這「pue」，是講物件一片一片扁扁个款勢，若是咱拍球愛用「球pue（『球拍』）」、咱拜拜愛用「跋pue（『擲爻』）」來請神明指示；佇 遮是講𪜶喙个款勢。 1988年个時，有國際保育組織注意著「烏面lā-pue」就欲滅絕--啊，當初有香港來个團體做調查，講全世界干-焦賰300隻左右。全世界干-焦有六種lā-pue，烏面lā-pue是數量上少个一種；影響著𪜶生活个原因，主要是歇睏个所在予 咱人類破壞--去--啊。經過二十年左右个努力，2009年，成立「台江國家公園」个時，佇曾文溪溪口已經調查著2,000外隻--啊；頂年个調查數字，已經欲到4,000隻左右--啊。 雖然數字有愈來愈濟，但是佇-硩聯合國个分類內底，猶原是上危險个等級，佇-硩中國、日本、韓國敆 咱台灣，嘛是重點保護个動物。雖然烏面lā-pue 毋知影咱人類个國家分界，但是𪜶 个保護，需要咱各國通力合作，遮 會-當 予 咱 个囝兒嘛 會-當看著遮-nī古錐个渡鳥。目前是11--月，若有興趣个朋友，會-當揣有閒个時陣，趕緊去台南附近欣賞遮-个過冬鳥，毋-若有烏面lā-pue，閣有lò跤仔（『高蹺鴴』）、水避仔（『小鷿鷈』）、黃頭白翎鷥（『黃頭鷺』）、暗光鳥（『夜鷺』）、苦雞母（『白腹秧雞』）、湯匙仔鴨（『琵嘴鴨』）、田雞仔（『紅冠水雞』）、白目眉仔（『白眉鴨』）……真濟古錐个渡鳥，攏有機會會看--著。 每年若到秋冬時節，真濟愛看鳥仔个觀光客，攏 會到咱台灣，來欣賞包括烏面lā-pue在內个各式各樣个渡鳥。保護環境，猶 會-sái發展經濟，這就是「永續發展」。若是開發工廠、汙染著溪水敆空氣，雖然短時間有可能會 予一寡人趁著錢，但是錢趁了後，欲 予 咱囝孫有按怎樣个環境來大漢，這是咱 這代个責任。
