台文通訊BONG報:  去海邊仔耍
洪麗雪
頂禮拜日，逐家佇厝內hàiⁿ來hàiⁿ去閒閒無代誌做，阿爸講規家伙仔來去王功（Ông-king）海邊看看踅-踅--leh，逐家姑不而將講好，毋-閣 攏感覺這擺一定是tsiâⁿ無趣味，結果顛倒反，這一擺去王功gún 攏感覺景緻真媠 閣好耍！
一落車逐个人看著食个 物件走那 leh飛。代先食一枝透心涼个雞卵冰，紲--落-去，又閣食芳摃-摃 个鰇魚酥，食甲一掔腹肚tah-tah。佇 遮-nī仔炎熱个 e晡時，一定愛 閣來一杯清涼退火个冬瓜茶，這真正是人生一件上快樂个代誌！食飽啉飽了後，小弟講欲去掠毛蟹，gún 攏攑雙手贊成。一陣人行到沙仔地，阿兄hām小弟世-kuè走，阿爸袂放心嘛 綴 𪜶去，我敆阿母較貧惰，無落去掠，佇海岸邊坐，毋-閣 gún 嘛 毋是閒閒無代誌做，gún 愛負責共 𪜶 翕相！阿兄敆小弟拚勢揣、拍拚抑，抑著真濟真濟毛蟹，閣 共伊翕一張tsiâⁿ大張个相片！為著欲 hō͘伊繼續活--落-去，gún 閣放伊轉去𪜶阿母个身軀邊。沿路gún 閣 耍考水披（洘-tsúi-phi），拍拚揣一寡平閣薄个石頭看會-當考出好个成績來--袂？毋-閣按怎考攏是輸阿爸，因為伊有遮厲害--喔！一下考就會-當跳六擺！到倚暗，逐家腹肚枵又閣忝，阿爸就娶 gún去食新鮮（si̋n-仙）現流个海產，甜閣 khiū，真是幸福、趣味閣好耍！

（作者佇彰化縣中正國小教冊；感謝陳福當老師提供作品。作品語詞敆語法有經過編輯共 si-仔-geh）
