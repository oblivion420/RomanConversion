台文通訊BONG報: 田頭敆車頭（有聲♪）
台文通訊BONG報九月號（No.270）


-----------------------------------------------

▍田頭敆車頭

作者：簡鴻綿



以早庄跤囡仔那外勞仔，時行來台北蹛工場，加̋ng煮飯娶囡仔照顧老大人，趁錢遮寄轉去厝鬥-衫-thinn。見若過年過節轉（轉）--來，查埔查某隨个閣 攏穿甲 葩-lih-phá-lih。

看人穿鞋tioh襪，變甲跤尖手幼，予留踮故鄉跤手做甲結lan，一箍烏loo-soo曝甲 那烏鬼仔番，穿插無一个款个草地倯，想著足厭氣（iàn-氣）--个，講袂欣羨是hau-siâu--个！

庄跤人天光做甲暗，做甲 欲死欲活，干-焦換三頓飽！規年痛天，遮等二九暝通有紅包硩年，閣 著看年兜會有人來討錢--無？Hiàng時起冬落冬攏相放伴--个，鬥-衫-仝作穡袂-當提工錢。少年較愛媠，穿--个抹--个有是共布莊hām賣搖鼓--个先賒。

有錶仔通帶遮是袂講得稀罕--个。庄內有一口灶拄對海口搬--來，後生有對台北寄錶仔予老--个，毋知是青-暝牛看無，抑是機器漚古tiānn故障，田庄人孽siâu，便路頭路尾拄--著就刁工問：海口伯--仔，這-媽幾點--啊？伊煞逐遍攏用真重个腔口應講：「拄好恬--khìr (去)」。這句話母，予踮庄跤過𪜶無聊人生个鄉親，不時提來相謔。

出外是好是䆀無人知，上無通食一个名，少年人相看相樣，煞 會相報拚起來都市。查某囝軟心，毋甘家己出外，放厝--裡个人leh受苦，若有兄哥未娶，嘛驚歹名；空-khuè做甲一半，不時坐踮田頭田尾那聽〈孤女个願望〉那吐大氣（氣），暗時覕 leh棉tsioh被--裡吼。查埔个心肝加真硬，厝--裡穡頭濟無通讀冊，序大閣 毋肯放人，𪜶就半暝相招kōo偷走--个。

「阮一个叔伯大--个身軀現都 那 予狗舐--過，無半仙也數想欲 敆人去頂港。𪜶 遐-个王--哥柳--哥就教伊偷夯肥料去賣，利用半暝遮 趨去mooh；肥料規袋mooh著會 si̍h-su̍t叫，暗時地靈輕緊出破。較鬼頭鬼腦--个，教伊一手那絞鐵馬个電火tshiō光，順紲崁袋仔搬tín動个聲音；一手遮 那 共肥料mooh上雙台个後座，厝內面若有人喝聲遮應講：Leh修理孔明車个電火--啦！」有趁著錢，青峰仔記持猶不止仔好，若有人講著農家長農家短，伊攏真興thi̍h 往過細漢蹛庄跤个代誌，家己那講頭閣 那 批！

聽著這，李仔高雄雄想起做囡仔，𪜶規家族仔个內衫褲攏穿肥料袋仔做--个：「有一遍，阮叔--仔 啉 甲醉茫茫，半暝逐个攏睏了了--啊 遮轉（轉）--來，家己摸去屜仔提內衫褲欲洗盪（搪），好死毋死去hiannh著底線猶未拆好个布袋仔；等身軀拭好欲穿，哭爸--啊褲跤煞 nng 袂過，現倒-siak-hiànn，tshoh 甲牙險歪--去，規庄kiōng-欲 予吵精神！有影有夠無siá-世--个，幾若十年--啊，到今 猶 hőng 抾起來餾（餾）。」

李仔高、青峰--阿 𪜶庄內彼沿仔，攏是tsih載彼無人有个日子袂 牢，姑不將遮 覕-覕-tshih-tshih 綴人沿路唱〈流浪到台北〉。參拭-thô伴、至親至愛敆土地分開，無奈來到人地生疏个異鄉拍拚，𪜶 个心情hām志氣，就寄佇〈田庄兄哥〉敆〈舊皮箱个流浪兒〉个歌聲--裡。

青峰--阿 𪜶兜是散甲連肥料錢都無才調納，閣 tiānn 愛糶（thiò）粟青！共人掣來相添紮 个所費開 欲 焦--啊，紹介所猶允無著頭路，先敆人去大橋頭做阿友--个，鬥搬貨走車碌路，uan-焦 佇艋舺後驛飼蠓飼幾若暝。

失栽培个出外囡仔，濟濟目色真好，烏手仔拄著貴人、踏著時機家己做頭家，序細閣有通受較 懸 个教育；會-hiáu守--个若毋是有工場欲「都更」，就是徛家佇市中心厝價大夯。真濟下港囡仔个艋舺車頭，成做𪜶對田庄起動出外人生、夢个列車个火車母……。

今農倉个田園有予政府徵收去做路、公共用地hām特區个高鐵站、航空城、科學園區無所不至，毋甘--个想袂開行短路，毋願--个 猶 leh陳情抗爭；好運--个拄著都市計劃，就予留leh顧田頭、撋田塗个田僑仔抾著好額人做。

田頭變車頭，予 這頭敆 彼頭交通加真利便，「一日生活圈」共人敆人个距離，逐項煞 攏愈離愈遠。
