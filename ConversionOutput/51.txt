台文通訊BONG報: 熟sāi 咱 个厝邊：台北城內
#台語行讀 專欄，本文使用教育部推薦漢字敆臺灣閩南語羅馬字拼音方案。台文通訊BONG報317期，2020年8月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

主講／葉倫會記錄／蔡天享「咱台灣人上大个風險是毋敢冒險！」這 改行讀个解sueh老師葉倫會起頭就án-ne提醒在場个 30个朋友，目睭著-愛 擘 予金，斟酌觀察，跤尾嘛 著徙予在，攑筆做紀錄，做伙來去走揣咱 毋知个所在。二二八和平紀念公園有五个涼亭仔，佇水池中ng 个 彼个有徛孫中山，另外四个，有tshāi鄭成功、劉銘傳、丘逢甲kiau連橫个銅像，為怎樣tshāi 𪜶四个人--leh？𪜶對咱 這塊土地有啥mih貢獻--leh？葉老師愛逐家好好仔思考回想，轉去厝--裡遮-閣揣資料求證。雄雄聽著「吱！吱！吱！吱！」，是蟬leh叫个聲，台北市仁愛路、新生南路敆金山南路个 彼箍圍仔，蟬leh 吼是佇 6--月到9--月這三月日；若佇草山，蟬吼 个時日加倍長，佇-leh逐冬个 4--月到11--月——這是倫會老師長期行踏觀察个發見。這時，互相無熟sāi 个朋友，你比這欉樹仔，我指彼枝樹ue，聽蟬聲來相報蟬影个所在，用真情leh交流——用目睭看四面以外，用耳仔聽聲也是逐家感受大自然要緊个方式。行到「黃--氏節孝坊」，老師今頭看這个三个門四枝柱个三層石造牌坊，講是清朝同治皇帝（1870年代）允准起造--个，來表彰黃--氏。伊28歲守寡，綴 焦-加-乾 對福建泉州來到咱台灣艋舺徛起做生理，家己tshiânn養三个後生、兩个查某囝，囝兒攏 著功名。佇 150冬前彼个時代，查某人守節、huānn家敆有孝序大人是高尚个社會倫理道德，就親像刻佇石匾頂懸 彼兩字大字「節孝」，來警醒世間人，愛百姓共敬重趁樣。一行人來到台灣博物館門跤口，兩隻銅牛四目相-siòng，屈leh 共逐家迎接。銅牛原底是佇日本時代1930年代，信眾獻予台灣神社--个，後--來國民黨政府共神社改起做圓山飯店，銅牛遮 予人徙來遮。東爿面倚台大病院彼隻是紅銅做--个，較純，無透lām啥mih雜質，比西爿面彼隻青銅做--个價值加 欲十倍。「摸牛角，趁金角；摸牛頭，起大樓；摸牛喙，大富貴；摸牛耳，食百二！」逐个人那 綴老師唸這 葩盤喙錦，那摸銅牛，ǹg望福祿壽齊全，隨个仔都笑甲喙仔裂sai-sai。二二八公園內底有真濟古蹟以外，多樣个植物佇 這个7--月火燒埔个天時，也引人透心涼，尤其是園內派出所頭前彼欉台灣油杉，是千萬冬前冰河時期就有个台灣特有種，人稱台灣國寶。毋-閣，伊結个子干-焦一成有飽滇，thìng好thn̂g種，賰个九成全虛--个，無才調生湠，莫怪會 予政府共列做保護个樹木。跤踏實地巡過二二八公園內底个涼亭、牌坊、動物敆植物了後，來到服sāi土地公个「福德宮」。廟公請逐家啉清涼退火个梅仔汁，閣送桃仔木做个護身八卦，袂輸田頭田尾个土地公彼一樣，白喙鬚蓋好笑神，有保庇也有心安。煞尾，用有限个時間巡過日本時代个榮町（這-媽 个衡陽路彼箍圍仔），出名个店頭一間一間共影--過，文星出版社、金仔店、極品軒餐廳、菊元百貨、上海藥房、全祥茶莊敆濟濟个布店。順路向北來到博愛路个台北郵局，欣賞國定古蹟清朝台北府城个北門，石座、紅磚壁配翹尾厝頂，真真正正佇台北城內行讀，有頭有尾行到城門邊，應驗「讀萬卷書，不如行萬里路」个道理。#台語行讀 專欄，本文使用教育部推薦漢字敆臺灣閩南語羅馬字拼音方案。台文通訊BONG報317期，2020年8月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
