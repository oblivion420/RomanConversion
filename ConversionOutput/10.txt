台文通訊BONG報: 我無愛演孝子
#台灣人寫真 專欄，本文使用教育部推薦漢字敆臺灣閩南語羅馬字拼音方案。

台文通訊BONG報311期，2020年2月出刊。





歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox




郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
#台灣人寫真 專欄，本文使用教育部推薦漢字敆臺灣閩南語羅馬字拼音方案。
台文通訊BONG報311期，2020年2月出刊。



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

作者：蘇世雄




頭一擺登台演戲，是佇讀國民學校五年級个時陣。



彼年，是台灣省教育廳下令全台灣所有个校園內攏不准講「方言」个第二冬。拄好gún鹽埕國校tng-leh籌備校慶活動，特別策劃成十个節目，準備欲踮瀨南街个金城戲院對外公演。當年，鹽埕埔是全高雄市上鬧熱个所在，有一點仔親像早期西門町佇台北市个地位。尤其gún學校閣是「示範國校」，陳意校長就特別把握機會，指示愛用「國語」搬演一齣舞台劇，通展現教學成果。學校選用中國古早24孝傳說中个「孟宗哭竹」做為題材，安排由gún五年級个學生擔當演出，做為校慶公演个煞尾節目。Gún級任老師直接指定我擔任男主角，也就是彼个孝子孟宗个角色。聽著會-當踮金城戲院登台公演，我感覺足光榮，當然嘛歡喜接受。毋-閣，因為一件囡仔人个恩怨衝突，造成我這个男主角干-焦做一日，就拒絕再演个換角事件。這-媽回想--起-來，嘛 猶感覺當時个天真，實在是幼稚閣好笑。



我照老師个指示去學校个禮堂，準備欲讀劇，排戲，煞看著我个冤仇人——彼个查某班班長嘛 佇 遐，心內感覺足 gāi-gio̍h。指導老師那說明劇情那發劇本予--gún。我掀開劇本，都 猶看無兩頁--leh，就隨共指導老師講我無愛演--啊。因為劇中欲扮演我這个孝子个老母--个，竟然就是彼个查某班个班長，我全校唯一个冤仇人。伊hām我个冤仇到今 都 猶未化解--leh，叫我著-愛跪踮冤仇人个眠床邊，那哭那叫伊『媽媽……媽媽……』，這是絕對無可能接受个侮辱，為著尊嚴，我當然著-愛拒演啊！



彼个囡仔時代个恩怨，就因為我hām冤仇人分別是查埔班敆查某班个班長。為著一件『男生』敆『女生』个小誤會，兩个班長煞結囡仔冤。



Gún鹽埕示範國校，踢跤球个風氣是全高雄市上有名--个。每一日每一節下課个時，學校个運動埕攏有足濟查埔學生leh踢跤球。查某囡仔就攏 較時行用樹奶箍仔縛个長索仔，勾踮運動埕邊个麻黃欉。那勾那跳閣 那念『小皮球，香蕉油，滿地開花二十一，二五六，二五七，二八二九三十一……』。





彼日，就親像平時，gún班个『男生』，一下課就衝去運動埕踢跤球。當然難免有球會踢出界外。『女生』若抾著球，嘛 攏 會照慣例擲 轉來場內還『男生』。這 佇 gún學校，本來就是逐日攏有，無稀罕个代誌。但是彼擺，毋知是按怎，踢對『小皮球，香蕉油』方向个界外球特別有較濟。跳樹奶索仔个『女生』抾球抾到開始leh懊惱，就有人罵講，『到底會不會踢啦？是故意的歇？』Gún班个『男生』嘛無客氣應講，『幫撿個球，就那麼了不起？誰稀罕啦？』



想袂到都 猶過無一分鐘--leh，煞突然閣有一粒球飛出場外，直接去挵著一个跳索仔个『女生』，『女生』驚--著，就隨哭--出-來。這時，上課鐘聲霆--啊，逐个嘛 袂赴通 掰-huē啥，就隨人轉去教室--啊。



Gún入來到教室無偌久，科任老師都 猶未到--leh，查某班班長煞雄雄先出現佇 gún教室門口。伊排出一个茶鈷个姿勢，一手插腰，一手kí向教室內，大聲喝講，『班長給我出來！』



因為拄-遮下課个時，我予老師叫去辦公室，無佇運動埕參加踢球，所以毋知影到底發生啥mih風波。查某班長足 刺，一直大聲hat，質問--我。我一時聽無，嘛 攏應袂出--來。伊氣phut-phut，最後講出一句：『男生欺負女生，你這班長怎麼當的？……臭男生……給我記住……』講煞閣出力蹔一下塗跤，就越頭走--啊。



我感覺冤枉，嘛 足無面子。佇學校，無論各方面，我攏算是學生囡仔个頭人。這擺竟然有查某班班長敢來gún教室共我tshiàng聲，這對我敆 gún班个尊嚴是足嚴重个傷害。經過討論，我決定照同學个共識，暫時容忍，毋免去報復；但是此後嘛無愛閣 插--伊--啊，因為伊無禮貌。



代誌就án-ne，暫時互相攏無閣再追究。想袂到一個月後，我去排戲，遮知影演孝子孟宗𪜶老母--个，竟然會是這个冤仇人。當時我瘦猴瘦猴，若演散赤人个囡仔，其實有合。啊彼个查某班長因為已經開始發育，看身材外形實在嘛小可有成大人，莫怪派伊來演老母。問題是我hām伊有冤仇猶未化解，叫我著跪踮伊眠床邊，閣 愛一直叫伊『媽媽……媽媽』，這，我哪做會到--啦？



因為我堅持毋肯妥協，學校嘛揣無別个適合演老母个『女生』。老師無法度，只好派別人替換我去演孝子。另外，遮 閣叫我改演一个神仙下凡，賞賜筍仔予孟宗个角色。我想想--leh，感覺神仙比媽媽較大，gún班个同學嘛 攏贊成，就歡喜共接受。



為著彼擺演出神仙，學校要求家長支援。害gún老爸加 開錢，特別為我量身軀，做一軀神仙專用个長袍通做戲服。當然是干-焦登台演出一擺，就完全無路用--啊。若欲講影響，國校時代个 彼擺人生戲劇首演，毋知hām後--來我讀電影戲劇，投入影劇編導工作，有關係抑無？這，我就毋敢講--啊？ 






#台灣人寫真 專欄，本文使用教育部推薦漢字敆臺灣閩南語羅馬字拼音方案。

台文通訊BONG報311期，2020年2月出刊。





歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox




郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
