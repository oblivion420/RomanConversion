台文通訊BONG報: 失去聲音个人
陳金花

Ing暗去倒pùn-sò 个時，敆平常時相siâng 硩等pùn-sò車來，彼个時間，我看著有真濟人共準備回收个 物件，橐 佇一跤大跤袋仔內，彼跤白色个袋仔已經kō 甲烏tsia̍uh-tsia̍uh--啊，hông吊佇路邊tshāi交通標誌个篙仔 。

我敆厝邊阿綸已經真久無看--个，拄好趁擲 pùn-sò 索有通見面，pùn-sò車走了後，阮 閣 leh開講个時，有一个中年人騎一台破破 个 o͘-tó͘-䆀 ，雄雄狂狂來到地，用真扭掠个動作共囥佇路邊个回收物 抾-抾--leh 橐入彼跤白色个大跤袋仔內。阿綸嘛 欲 共 𪜶兜个回收物 hō͘ 彼个人，我看𪜶二个人比手劃刀毋知leh講啥？好親像是講玻璃物伊無愛，m-閣 會替阿綸提去擲；原來伊是一个é-káu仔，聽阿綸講伊無法度食頭路，干-焦靠抾回收物飼一个老母過生活。


看著這幕，我个心有兩樣情，一个是感心伊有孝，一个是感概伊可憐；一个失去聲音个人，佇 M 型社會个趨勢--裡，用上卑微方法度日子，伊無正式个頭路，伊是社會个弱勢者，伊繼續恬恬袂出聲。雖然上天hō͘伊「無法度出聲」，敢講佇當今人民是主人个社會，伊也無代言者？天無助，人無路，這个失去聲音个人，煞是認份閣勤快，抾每一个人基本个同情心，hō͘伊得著淡薄仔生路；社會个人一屑仔用心就有可能救伊个生活，若是政府加關心弱勢者，敢是閣-較應該替這个失去聲音个人撨-tshi̍k--leh？
