台文通訊BONG報: 來去日月潭
江澄樹
日月潭，自細漢到焦ⁿ 毋知去過幾遍，總--是逐擺攏有無仝个感受。2012年2月12 敆牽手去丈姆仔兜，陪伊開講、買物件，載伊轉--去个時，猶未十一點，想講食晝siuⁿ早，欲按怎消磨這一點鐘。到尾--仔 媠某--个建議，無，來去日月潭行行--leh，自án-ne行136號个中埔公路，那駛那欣賞兩爿个風景。
 逐擺若去日月潭拭-thô，攏直接行136線接14號線，閣接21號線到日月潭，這擺想講無時間个約束，會-當 那行那 拭-thô，著行一條仔較無仝--个。自án-ne，14號線到北山个所在，正斡換走147號線，伊有標示往魚池敆水里，水里到魚池彼條路tiāⁿ-tiāⁿ 硩走，應該有敆 這條相通遮 著，就án-ne 共駛--過-去。
Uān-若行uān-若看，沿路無真崎个山路，猶算好駛。那駛煞感覺那遠，想講若有人kâng問--一-下嘛好。駛啊駛，來到一个put-lih 媠 个所在，兩爿有十外欉開真媠 个白花个樹仔，想講就曷車駛有--一-時--啊，嘛 愛落車小kiâⁿ-tāng--一-下，順紲欣賞遮 个 媠花，看看--leh，應該毋是梅花，大概是李仔花，遮 會開甲 遮大bong。Tsiâⁿ拄好，頭拄仔想欲問路，焦ⁿ 遮有一間路邊店仔，就拜託牽--个去共問路，拄著一个六十歲跤踏有中國口音个婦jîn人，伊真好禮共 gún報路，伊聽有台語，講--个 較 袂輾轉，用華語共 gún報路，gún真感心--伊。
無偌久就到水里往魚池彼條路，彼是131號線，gún 欲去日月潭，當然是倒斡往魚池。來到半中途看著一个指標，一爿往魚池，一爿痛日月潭，án-ne當然正斡這條較近，毋免閣 踅對魚池去。閣駛一時仔，看著一个會-當停二、三十台車个停車場，照以往个經驗，若有停車場个所在，一定是觀光景點，就也駛有一--時-仔，落來共行行看看--leh。
落來才知影遮就是 「孔明廟」，佇大通路个指標tiāⁿ-tiāⁿ看--著，就也毋-捌斡入來共看māi--leh，這擺無按算欲來，煞來--啊，也算是有緣，就入去拜拜--leh。看信徒閣也袂少，較 hō͘我好玄--个是有師父（道長）硩替信眾做開智慧个儀式，想講就來--啊，嘛順紲開一个仔智慧門。
拜煞，就也翻點--啊，腹肚嘛大腸告小腸，拄好廟个隔壁有一个活動中心，閣有一間叫做「田螺屋」个餐廳，平平愛食，就近就好，án-ne就入去共交關。生理猶算袂-䆀，大概攏總有二十塊桌，有五、六桌坐滿滿--个，兩、三桌坐較少人--个，出菜速度猶算普通仔緊，價數公道，口味嘛 袂-䆀，有值得後擺閣來捧場。
平常時仔有歇晝个慣勢，來到日月潭倒斡往伊達邵个方向，揣一个較涼有通停車个所在，佇車內小微--一-下。紲--落那駛車那享受兩爿个湖光山色，來到土亭仔彼个步道，就落來用行--个，直直行會-當行去到佇湖邊水頂个兩層懸 个亭仔內面，佇 遮看--過-去，毋-若看著規个日月潭hō͘四邊个山包牢--leh，閣有青lìng-lìng 个湖水敆來來去去个船仔，這種媠就愛有彼種心境通來欣賞，遮 袂 粟天公伯仔个好意。
像土亭仔這種步道，佇日月潭有幾若十條，有長有短，有向湖裡行--个，嘛有向山裡行--个，隨在你个時間敆都合來選擇。遮 耍煞，換去較鬧熱个玄光寺，遐 个地勢懸，視野較好，閣 會-當直直痛到湖內面个碼頭，對山頂踅兩--輾-仔，閣落去碼頭行行--leh。今仔日天氣真好，佇湖中碼頭頂，吹著二月天大日頭跤个涼風，心情涼爽無tè比。
繼續踅環湖公路，佇 遮 那像仙境个景緻，hō͘人感受著台灣个 媠，放開政治、社會、媒體敆生活个紛紛擾擾，三不五時仔放鬆家己是需要--个。閣 踅到21號線，來到向山旅遊中心，聽講遮是全國上大个旅遊中心，看人、車真濟，捌去--過-啊 就無閣落去行踏。紲--落一站，就是今仔日較特別个所在，水社个涵碧樓步道，來遮重新享受湖邊黃昏散步个兩人時光。
日月潭是中國觀光客真熱門个所在，但是𪜶 攏是去較大个景點，像水社、伊達邵、玄光寺、文武廟這種鬧熱滾滾个所在。𪜶 毋是趕坐船遊湖，就是規陣等欲 佇刻有「日月潭」石碑个頭前翕相，無就大細聲heh-heh叫硩 踅藝品店。嘛因為中國仔siuⁿ吵，一寡𪜶 較 會去个所在，別國个觀光客就無啥愛去，甚至咱台灣人嘛盡量buài 敆 𪜶相拄。
所以，gún若去日月潭攏 會避開中國客，選較清幽个步道來散步，毋管是環湖ia̍h是山路，攏真值得咱去遐行行看看--leh。這擺gún 欲去行涵碧樓步道，就先去買兩杯咖啡，準備對水社環湖步道出發。水社環湖步道就佇水社碼頭前廣場个邊--阿，廣場頂有三个原住民个街頭藝人硩唱歌，𪜶聲音嘹亮閣 實-pak，gún就坐落來共欣賞。聽兩條煞，拄仔好𪜶 嘛 欲收工--啊，湖中央个船嘛一隻一隻轉來碼頭靠岸。Gún就 那行那看，看著船頭家彼種收工、歇睏个歡喜敆滿足，一點仔都無辛苦、疲勞个表情，那像漁民回航、豐收滿足个笑容。
那行那欣賞湖光山色，佇山內才發現著氣候變化萬千，連鞭雺霧對山頂卡到水面，規phiàn茫茫渺渺，分袂出山曷水；liâm-mi 閣 雺開見山見水，hō͘人感受大自然个奧妙。慢慢行佇步道頂懸，聽著四邊風聲、水聲敆兩人个跤步聲。這條步道清幽涼爽，經過一个涼亭，閣過杏壇，來到涵碧樓个後壁面，毋-閣天色漸漸反暗，風那大，天氣嘛 那冷，步道是長長長，今仔日是行袂煞，就對教師會館邊--阿 彼條路擘--起-來，離開湖邊來到教師會館个後尾門。路嘛行有一站--啊，自án-ne入去教師會館个大廳坐leh歇睏，順紲探聽看遮 个房間好䆀，後擺會-當來遮蹛--一-暝，因為佇透早敆黃昏遊湖，是我上甲意个時陣。最後沿路對涵碧樓、日月行館頭前落山，來到涵碧樓步道个起點「梅荷園」。
天色齊暗--落-來，無欲 佇 遮過暝，嘛應該起程轉去台中--lo͘h。八點--啊，無啥窒車，真好駛，一路對 21號接14號，閣上國道6號，一路欶-欶叫，紲--落佇國6接國3 个時小可較慢，國3接74號快速道路就真緊到台中个太平，轉來到厝嘛 遮 tsiâⁿ點鐘niâ。這-逝日月潭之旅，雖然干-焦半工較 加 爾-爾，毋-閣過了充實閣好耍。
