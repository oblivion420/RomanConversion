台文通訊BONG報: 核電五段
何信翰

一：勇敢个台灣人

袂--啦，若正經遐危險，怎樣遮-nī濟人leh用？
袂--啦，彼是美國、蘇聯敆日本，
台灣个科技比𪜶 long 較先進，
台灣人拜拜捐廟嘛比阿啄仔較虔誠，
袂像𪜶仝款出代誌--啦


二：高貴个台灣人

核廢料就囥佇蘭嶼、運去北韓，
橫直已經hō͘ 𪜶補償金，
咱有sio̍k 个電通用較重要
遮-个番仔、落伍國家个人，
死就準煞，
免管𪜶 个死活--啦！

三：勤儉个台灣人

既然已經開 遐濟錢--啊，
無起hō͘好無彩！
聽講若是停建，
電價會起，
股票會 落兩千點，
我看，也是著 hō͘起！

啥物？台灣厚地動，
可能會危險？
啥物？核四廠个施工無斟酌，
可能會出代誌？
啥物？萬一輻射外洩，
雙北攏變做死城？
啥物？核能電廠个用地，
幾百年內攏 袂-當 閣使用？
核廢料个處理也是大問題？

無差--啦，我看也是著 hō͘起！
橫直，咱台灣人愛錢無愛命，
看眼前个小利，無看未來个大代價
早就毋是一、兩日个代誌……

四：安份守己个台灣人

有理有理，咱著保護家己个囝孫！
有理有理，咱著疼惜台灣這塊土地！
啥物？反核个貼紙欲 hō͘我貼？
反核个標語欲 hō͘我提轉去分？
無--啦！我是有支持，
毋-閣，阮 个學校、阮 个公司、阮 个厝--裡，
攏無希望我講政治……。

五：幸福个台灣人

台電有𪜶 个專業，
政府欲 án-拈做一定也有伊个道理，
咱毋-通為反對來反對。
只要乖乖聽政府个話，
在伊舞、在伊pìⁿ，
啥物 攏免想，啥物 攏免驚
咱一定會-當做一个
  幸福个台灣人
