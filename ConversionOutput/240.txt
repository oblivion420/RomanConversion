台文通訊BONG報: 母--仔！趕緊轉--來--啦！（二）
阿鳳幌倚來遮到辦喪事个人兜，揣一个倚路邊个塗跤就共坐--落-去，兩肢跤phua̍h 佇打馬膠路敆低低个田中央，喙那哼歌那 欶 彼罐拄-遮厝邊工人予--伊个「養樂多」，勾佇伊手--裡个塑膠袋仔津落來佇田岸邊幌來幌去。「阿鳳！較邊--阿--leh--啦！等--leh 欲誦經莫 佇 遐鎮地--啦！」阿鳳喙繼續哼伊个歌、繼續幌伊个跤。「有聽--著--無？阿鳳--ā！」喪家个主人看阿鳳身軀無leh tín動大聲共 喝，阿鳳kánn-那感覺著人leh無歡喜，伊勻勻仔擘起身，人幌啊幌閣幌離開--去，繼續伊今仔日欲行个路。

伊幌去到阮 遮 tshāi 佇路中个榕仔樹跤，揣一塊人無愛，提出來擲 佇 遐 个膨椅坐--落-去；伊目睭kheh-kheh、喙小可開開，就睏甲kōnn-kōnn叫！風，微微仔吹，對樹頂津--落-來个鬚，佇阿鳳个面掰來掰去，伊照常睏甲 成落眠。這欉榕仔樹佇 阮 遮已經有百外年个歷史--啊，有人將樹身共箍一塊紅布，紅布前排一塊桌仔，桌仔頂閣囥一个香爐，看香爐內有香跤，的確有人來leh燒香，莫怪這欉榕仔樹，一直無人敢講想欲 共徙走--去。「Pann——Pann——」一陣少年囡仔阿-tóo-䆀聲pann-pann叫閣 sǹg-sǹg叫，欲騎對榕仔樹跤過，共睏甲 tng落眠个阿鳳吵精神，阿鳳用手共目睭挼-挼--leh，閣 共伊手股頭彼 kâi塑膠袋仔giú好勢，就又閣 擘起身，欲 對街仔个方向幌--出-去。

阿鳳幌一段路，看著昨暗拜天公个人家tng-leh收彼寡拜拜个 物件，收好勢，規陣人坐佇門前个大塊桌前，歡頭喜面leh食早頓、配點心。阿鳳跤步停--落-來，目睭tsîn 對 彼个人家遐去，眼神好親像有寡期待；彼家雄雄有人佇 這時徛--起-來，用衛生碗貯一碗糜、莢一寡醬菜佇糜面頂，閣 敆一雙衛生箸，「Hmh！」一聲提去到阿鳳个面頭前；阿鳳一手勾塑膠袋仔、一手提「養樂多」罐仔，煞 毋知欲按怎接彼碗糜，自án-ne 煞 愣-愣 tshāi 佇 遐！落尾，彼个人家替阿鳳共伊手提个「養樂多」罐仔櫼入去阿鳳个塑膠袋仔內，閣 共塑膠袋仔囥落塗跤兜，阿鳳遮伸手接彼碗糜。「燒！燒！好lio̍h仔捀、khuann-khuann仔食。」人話是án-ne講，毋-閣阿鳳嘛是因為食了傷雄，煞 共糜車 佇胸前个衫頂，伊用手共衫giú起來hiù-hiù--leh、衛生箸攑--leh，三兩下手就共 彼碗糜pe-pe吞吞落去腹肚，就又閣幌啊幌，幌離開--去。

「阿鳳！遮有一堆回收--个，tah！這袋仔予--你？」阿鳳幌到超市門口，超市頭家娘開喙leh 共講，閣 櫼幾若包四秀仔予--伊，阿鳳接過手，喙仔gi-gi就共四秀仔seh入去勾佇手个塑膠袋仔內。「這阿鳳逐工佇路--裡來來去去，彼雙跤行甲 拗形--去，予伊行著路就án-ne幌來幌去，佳哉人是無介精光，抑無，這日子是欲按怎過！」人客共頭家娘問起阿鳳个代誌，頭家娘幌一下頭共人客án-ne應，閣吐一口長長个 氣！兩人講啊講，頭就越對阿鳳遐去看，阿鳳共伊愛 个回收物揀揀、抾-抾--leh，就今頭對頭家娘𪜶「Ho！Ho！Ho！」笑幾聲，手拖頭家娘拄-遮 予--伊个大跤pùn-sò袋仔，喙哼伊个歌，就又閣幌啊幌，幌走--去；有冬時伊會幌傷出--去，幌去到路中央，開車个人會 共伊pann，毋-閣伊親像攏無聽--著，仝款繼續行伊个路，開車--个只好細膩踅 對伊个邊--阿過。

街仔三山國王廟个邊--阿就是回收場，阿鳳幌過三山國王廟已經幌到回收場。回收場个頭家逐擺若看著阿鳳拖回收物來，攏 會 共阿鳳唸：「阿鳳！你嘛 較拜託--leh，小分--一-下，你án-ne我成歹做空-khuè 呢！」阿鳳仝款干-焦「Ho！Ho！Ho！」笑幾聲，就揣一個有䘼 个所在坐--落-來，繼續哼伊个歌。「有影實在對你真無法度！」頭家家己喙那唸頭那幌，手嘛是共阿鳳拖--來个回收物整理甲好勢好勢。「阿鳳--ā！恁翁都 tshàng入去塗--裡--啊！我閣 共你紹介一个好--無？」阿鳳目睭bui-bui 嘛是「Ho！Ho！Ho！」喙gi-gi仔笑。「行--啦，阿鳳！綴我來去轉--啦！好--無？」逐家你一句、我一句khue阿鳳做議量。

「恁 莫 閣 共伊創治--啦！」回收場个頭家看逐家khue阿鳳已經規晡久--啊，就出聲叫逐家好停，莫 閣揣阿鳳練痟話。阿鳳嘛是繼續哼伊个歌，親像啥mih代誌攏 敆伊無佇代仝款。頭家共阿鳳个回收物秤秤--leh 閣 共錢算予阿鳳，阿鳳接過手就共 seh入去本成勾佇手个 彼 kâi塑膠袋仔內，閣坐一睏仔久，就擘起身，共手勾个 彼跤塑膠袋仔giú-giú好勢，喙仝款閣哼伊个歌，人幌啊幌就又閣幌--出-去。經過三山國王廟、經過超市、「大盤--个」、辦喜事个人家、過路中央个榕仔樹跤、閣過喪家、hua̍t栽仔園，轉一个斡，阿鳳就欲幌轉去到厝--裡个 彼條巷仔路--囉。

原本，阿鳳厝有一坵細坵田，翁婿猶 佇--leh 个時，有種寡稻仔个菜蔬，一家伙e-e仔過猶 會-sái--得。有一工，𪜶翁婿開喙共伊講：「鳳--ā！你閒閒，抑無，你字紙敆歹銅舊錫罔 抾--寡，加減khîng一寡來鬥 相添厝--裡个開銷，好--無？」，阿鳳个翁婿細粒子、人真骨力，雖然干-焦是一間平階無介大間个紅毛塗厝，伊逐工攏 共厝--裡整理甲清氣清氣；毋-閣瘦閣薄板个翁婿身體無介好，不時穡頭若作--一-陣-仔，就愛歇睏--一-陣-仔，身體遮 會堪--得。

自翁婿共阿鳳講罔 抾字紙彼工開始，阿鳳逐工透早日頭若欲出--來个時，伊就塑膠袋仔勾--leh，出門去抾字紙敆歹銅舊錫；翁婿一下無--去，抾字紙煞 成做𪜶一家伙生活个經濟來源。佇 較早拚厝內是有翁婿通做，這-媽無人通做這 空-khuè，規个厝前就鎮甲親像是pùn-sò堆！後生看袂做，攏 會叫伊：「莫 閣 抾--啊--啦！」，厝邊頭尾若準有人問伊阿鳳欲回收物--無，伊攏不時會應講：「莫 閣 抾！莫 閣 抾--啊！」，毋-閣，嘛是tiānn-tiānn 會看著伊佇路--裡幌啊幌，kuè-lang-跤 挾一支抾--來个塑膠罐仔，手拖一跤大大跤个紙箱仔。

阿鳳已經幌啊幌，幌欲到𪜶蹛彼條細條無尾巷个巷仔口，「鳳--ā！」蹛巷仔口个厝邊tu一塊紅紅个西瓜欲 予阿鳳食。這時，大大粒个日頭已經tshāi 佇 懸-懸 个天頂，阿鳳彼領薄薄薄个花仔衫，已經予汗浸黏佇身軀頂。阿鳳共 澹-橐-橐 个頭tsang 掰-掰--leh接手就對西瓜共咬--落-去，西瓜汁一時煞噴甲規世-kè，噴甲阿鳳个衫頂有規tah規tah紅紅个西瓜汁，伊个喙角，嘛 būn出紅紅个西瓜汁，「Ai-iō！你嘛 較好勢食--leh！」厝邊喙那 喝，那緊tsông入去厝內giú兩張仔衛生紙出--來，對阿鳳个喙、對阿鳳个衫共拭拭、huê-huê--leh。

這時，落佇身軀頂會 予人感覺疼疼，嘛 會 予規身軀澹糊糊親像石頭遐-nī大个雨點，開始leh落--落-來！巷仔頭斡角个厝邊彼隻古錐个細隻狗，這時猶 予人pa̍k 佇門跤口leh沃雨，伊「Háunn！Háunn！Háunn！」大聲一直叫、一直抓 𪜶兜个門，厝內猶是無看見有人出--來！阿鳳跤hua̍h幾若个大步、身軀嘛幌足大下緊幌去到位，伊手大大下對門共拍--落-去，狗仔个主人總算是拍開門--啊，𪜶看著古錐个狗身軀沃甲 澹-澹，就緊共狗mooh--起-來閣一直共伊唚，喙講：「乖，沃澹--啊 honnh！」，閣對阿鳳笑--一-下，就斡入去厝內。這時，阿鳳𪜶後生雄雄tsông出來佇 𪜶巷仔尾个厝前，手大力leh 共阿鳳ia̍t，閣對阿鳳大大聲喝：「母--仔！趕緊轉--來--啦！你無看著雨那落那大是--無！」，阿鳳聽--著，頭越對巷仔尾彼爿、目睭bui-bui siòng 對對𪜶囝遐去，閣「Ho！Ho！Ho！」一直笑、一直笑。

佇暗暗sàm-sàm 个天色--裡，阿鳳這時趕緊欲幌倒轉去厝个跤步，敆伊「Ho！Ho！Ho！」、「Ho！Ho！Ho！」个笑聲，漸漸消失佇親像倒灌个雨水--裡。

（煞）



#衫-敆讀小說 專欄，本文使用教育部推薦漢字敆臺灣閩南語羅馬字拼音方案。
台文通訊BONG報305期，2019年8月出刊。



歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox


郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：黃月春





阿鳳幌倚來遮到辦喪事个人兜，揣一个倚路邊个塗跤就共坐--落-去，兩肢跤phua̍h 佇打馬膠路敆低低个田中央，喙那哼歌那 欶 彼罐拄-遮厝邊工人予--伊个「養樂多」，勾佇伊手--裡个塑膠袋仔津落來佇田岸邊幌來幌去。「阿鳳！較邊--阿--leh--啦！等--leh 欲誦經莫 佇 遐鎮地--啦！」阿鳳喙繼續哼伊个歌、繼續幌伊个跤。「有聽--著--無？阿鳳--ā！」喪家个主人看阿鳳身軀無leh tín動大聲共 喝，阿鳳kánn-那感覺著人leh無歡喜，伊勻勻仔擘起身，人幌啊幌閣幌離開--去，繼續伊今仔日欲行个路。



伊幌去到阮 遮 tshāi 佇路中个榕仔樹跤，揣一塊人無愛，提出來擲 佇 遐 个膨椅坐--落-去；伊目睭kheh-kheh、喙小可開開，就睏甲kōnn-kōnn叫！風，微微仔吹，對樹頂津--落-來个鬚，佇阿鳳个面掰來掰去，伊照常睏甲 成落眠。這欉榕仔樹佇 阮 遮已經有百外年个歷史--啊，有人將樹身共箍一塊紅布，紅布前排一塊桌仔，桌仔頂閣囥一个香爐，看香爐內有香跤，的確有人來leh燒香，莫怪這欉榕仔樹，一直無人敢講想欲 共徙走--去。「Pann——Pann——」一陣少年囡仔阿-tóo-䆀聲pann-pann叫閣 sǹg-sǹg叫，欲騎對榕仔樹跤過，共睏甲 tng落眠个阿鳳吵精神，阿鳳用手共目睭挼-挼--leh，閣 共伊手股頭彼 kâi塑膠袋仔giú好勢，就又閣 擘起身，欲 對街仔个方向幌--出-去。



阿鳳幌一段路，看著昨暗拜天公个人家tng-leh收彼寡拜拜个 物件，收好勢，規陣人坐佇門前个大塊桌前，歡頭喜面leh食早頓、配點心。阿鳳跤步停--落-來，目睭tsîn 對 彼个人家遐去，眼神好親像有寡期待；彼家雄雄有人佇 這時徛--起-來，用衛生碗貯一碗糜、莢一寡醬菜佇糜面頂，閣 敆一雙衛生箸，「Hmh！」一聲提去到阿鳳个面頭前；阿鳳一手勾塑膠袋仔、一手提「養樂多」罐仔，煞 毋知欲按怎接彼碗糜，自án-ne 煞 愣-愣 tshāi 佇 遐！落尾，彼个人家替阿鳳共伊手提个「養樂多」罐仔櫼入去阿鳳个塑膠袋仔內，閣 共塑膠袋仔囥落塗跤兜，阿鳳遮伸手接彼碗糜。「燒！燒！好lio̍h仔捀、khuann-khuann仔食。」人話是án-ne講，毋-閣阿鳳嘛是因為食了傷雄，煞 共糜車 佇胸前个衫頂，伊用手共衫giú起來hiù-hiù--leh、衛生箸攑--leh，三兩下手就共 彼碗糜pe-pe吞吞落去腹肚，就又閣幌啊幌，幌離開--去。



「阿鳳！遮有一堆回收--个，tah！這袋仔予--你？」阿鳳幌到超市門口，超市頭家娘開喙leh 共講，閣 櫼幾若包四秀仔予--伊，阿鳳接過手，喙仔gi-gi就共四秀仔seh入去勾佇手个塑膠袋仔內。「這阿鳳逐工佇路--裡來來去去，彼雙跤行甲 拗形--去，予伊行著路就án-ne幌來幌去，佳哉人是無介精光，抑無，這日子是欲按怎過！」人客共頭家娘問起阿鳳个代誌，頭家娘幌一下頭共人客án-ne應，閣吐一口長長个 氣！兩人講啊講，頭就越對阿鳳遐去看，阿鳳共伊愛 个回收物揀揀、抾-抾--leh，就今頭對頭家娘𪜶「Ho！Ho！Ho！」笑幾聲，手拖頭家娘拄-遮 予--伊个大跤pùn-sò袋仔，喙哼伊个歌，就又閣幌啊幌，幌走--去；有冬時伊會幌傷出--去，幌去到路中央，開車个人會 共伊pann，毋-閣伊親像攏無聽--著，仝款繼續行伊个路，開車--个只好細膩踅 對伊个邊--阿過。



街仔三山國王廟个邊--阿就是回收場，阿鳳幌過三山國王廟已經幌到回收場。回收場个頭家逐擺若看著阿鳳拖回收物來，攏 會 共阿鳳唸：「阿鳳！你嘛 較拜託--leh，小分--一-下，你án-ne我成歹做空-khuè 呢！」阿鳳仝款干-焦「Ho！Ho！Ho！」笑幾聲，就揣一個有䘼 个所在坐--落-來，繼續哼伊个歌。「有影實在對你真無法度！」頭家家己喙那唸頭那幌，手嘛是共阿鳳拖--來个回收物整理甲好勢好勢。「阿鳳--ā！恁翁都 tshàng入去塗--裡--啊！我閣 共你紹介一个好--無？」阿鳳目睭bui-bui 嘛是「Ho！Ho！Ho！」喙gi-gi仔笑。「行--啦，阿鳳！綴我來去轉--啦！好--無？」逐家你一句、我一句khue阿鳳做議量。



「恁 莫 閣 共伊創治--啦！」回收場个頭家看逐家khue阿鳳已經規晡久--啊，就出聲叫逐家好停，莫 閣揣阿鳳練痟話。阿鳳嘛是繼續哼伊个歌，親像啥mih代誌攏 敆伊無佇代仝款。頭家共阿鳳个回收物秤秤--leh 閣 共錢算予阿鳳，阿鳳接過手就共 seh入去本成勾佇手个 彼 kâi塑膠袋仔內，閣坐一睏仔久，就擘起身，共手勾个 彼跤塑膠袋仔giú-giú好勢，喙仝款閣哼伊个歌，人幌啊幌就又閣幌--出-去。經過三山國王廟、經過超市、「大盤--个」、辦喜事个人家、過路中央个榕仔樹跤、閣過喪家、hua̍t栽仔園，轉一个斡，阿鳳就欲幌轉去到厝--裡个 彼條巷仔路--囉。



原本，阿鳳厝有一坵細坵田，翁婿猶 佇--leh 个時，有種寡稻仔个菜蔬，一家伙e-e仔過猶 會-sái--得。有一工，𪜶翁婿開喙共伊講：「鳳--ā！你閒閒，抑無，你字紙敆歹銅舊錫罔 抾--寡，加減khîng一寡來鬥 相添厝--裡个開銷，好--無？」，阿鳳个翁婿細粒子、人真骨力，雖然干-焦是一間平階無介大間个紅毛塗厝，伊逐工攏 共厝--裡整理甲清氣清氣；毋-閣瘦閣薄板个翁婿身體無介好，不時穡頭若作--一-陣-仔，就愛歇睏--一-陣-仔，身體遮 會堪--得。



自翁婿共阿鳳講罔 抾字紙彼工開始，阿鳳逐工透早日頭若欲出--來个時，伊就塑膠袋仔勾--leh，出門去抾字紙敆歹銅舊錫；翁婿一下無--去，抾字紙煞 成做𪜶一家伙生活个經濟來源。佇 較早拚厝內是有翁婿通做，這-媽無人通做這 空-khuè，規个厝前就鎮甲親像是pùn-sò堆！後生看袂做，攏 會叫伊：「莫 閣 抾--啊--啦！」，厝邊頭尾若準有人問伊阿鳳欲回收物--無，伊攏不時會應講：「莫 閣 抾！莫 閣 抾--啊！」，毋-閣，嘛是tiānn-tiānn 會看著伊佇路--裡幌啊幌，kuè-lang-跤 挾一支抾--來个塑膠罐仔，手拖一跤大大跤个紙箱仔。



阿鳳已經幌啊幌，幌欲到𪜶蹛彼條細條無尾巷个巷仔口，「鳳--ā！」蹛巷仔口个厝邊tu一塊紅紅个西瓜欲 予阿鳳食。這時，大大粒个日頭已經tshāi 佇 懸-懸 个天頂，阿鳳彼領薄薄薄个花仔衫，已經予汗浸黏佇身軀頂。阿鳳共 澹-橐-橐 个頭tsang 掰-掰--leh接手就對西瓜共咬--落-去，西瓜汁一時煞噴甲規世-kè，噴甲阿鳳个衫頂有規tah規tah紅紅个西瓜汁，伊个喙角，嘛 būn出紅紅个西瓜汁，「Ai-iō！你嘛 較好勢食--leh！」厝邊喙那 喝，那緊tsông入去厝內giú兩張仔衛生紙出--來，對阿鳳个喙、對阿鳳个衫共拭拭、huê-huê--leh。



這時，落佇身軀頂會 予人感覺疼疼，嘛 會 予規身軀澹糊糊親像石頭遐-nī大个雨點，開始leh落--落-來！巷仔頭斡角个厝邊彼隻古錐个細隻狗，這時猶 予人pa̍k 佇門跤口leh沃雨，伊「Háunn！Háunn！Háunn！」大聲一直叫、一直抓 𪜶兜个門，厝內猶是無看見有人出--來！阿鳳跤hua̍h幾若个大步、身軀嘛幌足大下緊幌去到位，伊手大大下對門共拍--落-去，狗仔个主人總算是拍開門--啊，𪜶看著古錐个狗身軀沃甲 澹-澹，就緊共狗mooh--起-來閣一直共伊唚，喙講：「乖，沃澹--啊 honnh！」，閣對阿鳳笑--一-下，就斡入去厝內。這時，阿鳳𪜶後生雄雄tsông出來佇 𪜶巷仔尾个厝前，手大力leh 共阿鳳ia̍t，閣對阿鳳大大聲喝：「母--仔！趕緊轉--來--啦！你無看著雨那落那大是--無！」，阿鳳聽--著，頭越對巷仔尾彼爿、目睭bui-bui siòng 對對𪜶囝遐去，閣「Ho！Ho！Ho！」一直笑、一直笑。



佇暗暗sàm-sàm 个天色--裡，阿鳳這時趕緊欲幌倒轉去厝个跤步，敆伊「Ho！Ho！Ho！」、「Ho！Ho！Ho！」个笑聲，漸漸消失佇親像倒灌个雨水--裡。



（煞）



#衫-敆讀小說 專欄，本文使用教育部推薦漢字敆臺灣閩南語羅馬字拼音方案。
台文通訊BONG報305期，2019年8月出刊。



歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox


郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
