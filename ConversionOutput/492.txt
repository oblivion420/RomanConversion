台文通訊BONG報: DNA（有聲♪）
◎阿-him 

♪ ▏▶全文朗讀




電視節目、報紙新聞、雜誌等等，甚至一般人開講嘛可能會去講著DNA − 一个佇現代時行个名詞，kán-那若出喙講--著，就是高科技閣 sî-mô͘，煞罕罕有人頂真來瞭解DNA 這-hō 物。事實伊有足飽个學問佇--leh，毋-閣 咱 遮 欲用介簡單个方式來解說。 

DNA 个英文全名是：deoxyribonucleic acid。伊是通世界个活物 攏需要个一款酸性閣穩定个化學分子。DNA分子內底所藏个訊息就是起造性命个厝tat；咱 个面路仔，生做lò、矮，大kho͘、瘦，頭毛虯 抑是直，是毋是𠢕破病，是毋是𠢕 啉、愛 啉，甚至性地个一大部份，攏總敆 DNA分子有關係。簡單一句話，肉身（hi̍k-sin）个一切往-往是DNA來決定--个。 

咱細胞內个 DNA分子有一半對老爸遐來，一半對老母遐來，所以囡仔會 成老爸／老母，毋-閣，因為DNA分子是一代傳一代，血親之間一定會有相-siāng 个 DNA 分子 - 因此囡仔嘛有可能成阿姨、阿舅甚至成阿公、阿祖。透過檢驗DNA分子，咱 通知影無仝人之間是毋是有血脈个關係。囡仔會-當 án-ne 來揣出親生个爸／母。最近德國發生知飛lîng機个事件，往生者个遺體攏 挵 甲一塊一塊掖規世-kuè；法醫透過檢驗遮-个破肢sàn骨內底个 DNA分子，遮有通確認𪜶 个主人敆 揣出往生者厝--裡个人。


  




▲（第一圖） 

說明： 倒手爿是軁空掃瞄電子顯微鏡（scanning tunneling microscope ，STM）看--著个放大兩百萬倍个 DNA 分子。（來源http:／／www.sciencephoto.com／media／209661／view）。正手爿是DNA 分子个 bàng-gah。 

除了性細胞（siâu-子 敆卵子），規身軀个逐粒細胞都有仝款个 DNA分子。DNA分子生做那像兩條phua̍h鍊絞做伙，閣 袂輸那兩條旋籐相倚旋（第一圖）。DNA分子若共 thiah分開，逐條phua̍h鍊頂懸 都有一粒一粒个真珠 - Nu-kut-tái（nucleotide，ヌクレオチド）。Nu-kut-tái有四種，每一種攏是三个部份來tsiâⁿ--个（第二圖）：一个失氧hu̍t糖（deoxyribose），一个磷酸（phosphate），閣一个hō͘ 咱 會-當分類遮-个真珠个主要成分 - 有機鹼（base），咱 共 𪜶簡寫做：阿（Adenine）、T（Thymine）、C（Cytosine）、G（Guanine）。「DNA密碼」ia̍h-sī「遺傳密碼」就是硩講這四種真珠佇 DNA phua̍h鍊頂懸排列个序，抑就是阿、T、C、G 這四項个序（阿、T、C、G 个序就是DNA順次（DNA sequence））。 

一粒細胞內底有偌濟DNA分子？無仝生物就無仝。若人，逐粒體細胞（無包括性細胞）都有四十六條DNA分子。𪜶兩个做一對，án-ne就有二十三對。DNA分子若共家己纏絚，就變做棍仔形，咱叫伊做染色體（染色体，せんしょくたい）（第三圖）；所以人有二十三對染色體。性染色體決定一寡動物个性別，在人來講，X 敆 Y 這對就是性染色體；干-焦ⁿ查埔遮有Y染色體，所以咱講查埔人个性染色體是XY，若查某就是XX。


  



▲（ 第二圖） 

一條DNA分子會-當按照功能分做Tsín（gene）敆結構个部份。Tsín有紮一kuāⁿ特殊个 DNA順次 - 遺傳密碼：會-當用來產生RNA分子ia̍h是卵白質个 一橛 DNA分子。咱人約略有兩萬个 Tsín。Tsín若無活動个時就恬恬佇 遐，𪜶若活動，就那像電火點著，會開始生產遺傳密碼所指定个 RNA分子ia̍h是卵白質。細胞內个兩萬个 Tsín 袂 siâng時活動，𪜶 會按照細胞个類型敆細胞所需要个功能來起磅 - 細胞那像一間烏暗个房間，兩萬个 Tsín就是兩萬葩電火；電火開關若開，Tsín就活動，電火開關若關，Tsín就hua--去恬恬 袂活動。比論肝細胞就有敆肝功能相關个 Tsín 硩 活動，其他个 Tsín就去hông約束牢--leh；肝--裡啥mih Tsín 受約束，啥mih Tsín 會得活動，是咱 對有形卵到tsiâⁿ人个個體過程當中一步一步經由細胞分化來決定--个。 

DNA分子个基本結構就是交纏旋籐：這條旋籐个頭拄彼條个尾；阿拄T，C拄G，佇兩條交纏旋籐个中央，倚靠氫（king）力（hydrogen bond）互相giú hō͘ 牢，tsiâⁿ做雙雙對對个有機鹼；遮-个「有機鹼對」一層一層閣受互相个分子力影響，致使交纏旋籐尾--仔 tsiâⁿ做那一个捲螺仔梯个形（double helix）（第一圖）。 

DNA順次會影響DNA 个 結構。DNA 个 結構 - 規條DNA分子是欲 較彎曲，tēⁿ 實-實，仔是欲 放冗-冗 - 會決定一个Tsín 是毋是會活動。簡單講，DNA分子束愈絚（愈彎曲ia̍h是tēⁿ愈實），Tsín就愈袂活動。設使一个DNA分子頂頭有1,000 个 Tsín，束絚 个所在，彼-tah 个 Tsín就較 袂 活動，甚至規个恬--去；賰--个就是有硩活動个 Tsín。佗位束絚，佗位放冗，實際是無一定，Tsín 个活動是綴細胞所需求來變化，所以DNA分子个結構是一直硩改變（dynamic）。 

Tsín 个 活動受非常giâm-gâi 个控制。因為這項機關實在siat-thái複雜，科學家到焦ⁿ 嘛 猶未完全瞭解，咱就無佇 遮討論--落-去。一項重要概念先講代先：Tsín 个活動量一定愛拄拄好，無就會致病。一个Tsín若是活動了過頭濟，或者是細胞需要伊个時煞無硩活動，曷是講伊活動了 毋-著時；這款Tsín 个活動就親像是電火開關害--去án-ne - 電火毋是點袂 著就是一直爍，無就著 毋-著 葩。這-lō狀況會 hō͘ 細胞个化學反應失調，一寡遺傳病、腦神經退化个病、ho͘-lú-罔走精个病、癌症等等攏 敆 遮--个 有關係。


  



▲（第三圖） 



說明：倒手爿：電子顯微鏡看--著个人類染色體。正手頂：細胞、染色體、DNA 敆 Tsín 互相个關係。正手會：人个二十三對染色體。 


科學技術進展hō͘科學家有法度佇實驗室內底改變ia̍h是設計DNA順次。共人工創个 DNA分子囥轉（轉）去生物个體內，hō͘「人工Tsín」 个活動改變生物个特性；這款就是人硩講--个：Tsín改造物種（Genetic Modified Organism, GMO）。Tsín改造物種个目的主要是欲 hō͘種作个 物 毋驚各種天災蟲害，hō͘家畜敆雞鴨好io飼𠢕生肉毋驚著 這。 

人个四十六條DNA分子總加--起-來，叫做Tsī-攏（Genome）。科學家想講透過設計DNA順次甚至影響規个 Tsī-攏 个 Tsín調控，可能會得解決一寡目前無藥醫个病症，嘛 會得hō͘ 這-媽 个治療方式閣-較好。這就是這-媽上擤 tng 硩 發展个精確醫學（precision medicine）；因為逐个人个 Tsī-攏 都無仝，愈針對個人體質來治療，效果愈顯明，所以精確醫學嘛叫做個人醫學（personal medicine）。 

過去欲創Tsín 个改造有tsiâⁿ濟技術上个限制，最近這幾冬新發展个技術 - CRISPR-Cas9系統（clustered regularly interspaced short palindromic repeats-Cas9 system）hō͘改造Tsín 个流程變甲簡單閣快速，而且揬破限制會得一擺就改造規个 Tsī-攏。舊年（2014）美國个一个研究團隊發表成果 - 𪜶利用CRISPR-Cas9 共無正常个 Tsín改做正常--个，成功治療有Thài-lo̍͘h-sīn血症（Tyrosinemia）个 niáu鼠，𪜶相信未來像án-ne 个方式嘛 會-當用來治療人類Tsín 个疾病。 

DNA／Tsín／Tsī-攏（第三圖）是通世界个活物上大个祕密，經過半世紀超過个時間，咱總算對伊有較濟了解。這款科學智識敆技術个進展hō͘ 咱真濟好處，毋-閣 嘛 紮來危機。改造Tsī-攏 个技術若是使用佇人个有形卵頂頭，將來出世个囡仔一世人都受改造--過个 Tsín來影響；這款技術若是使用佇人个生殖細胞（germline）頂頭，代代世世个囝孫攏 會受影響。雖罔講改造Tsī-攏 會得用來治療一寡病症，毋-閣，咱對Tsī-攏 敆 遐病症个瞭解攏 猶未透底，致使咱 僫評估án-ne做个風險敆好處。CRISPR-Cas9系統个發展hō͘ Tsī-攏改造个 空-khuè愈來愈輕可，這-媽 咱就應該頂真面對這款技術發展對社會、法律、道德、倫理个衝擊 - 遮-个 重要--个 咱 tiāⁿ-tiāⁿ 會 落-kau--去，因為台灣人一向siuⁿ過對重技術个效率敆成果，「tsiâⁿ人」个因素ká-那拍無--去。 

✏ 作者是德國Köln大學發育生物學（Entwicklungsbiologie）研究所自然科學博士


■參考資料：

Baltimore, D., Berg, P., Botchan, M., Carroll, D., Charo, R. 阿., Church, G., et al. (2015). Biotechnology. 阿 prudent path forward for genomic engineering and germline gene modification. Science, 348(6230), 36–38.

Campbell, 阿.M., Heyer, L.J. (2006) Discovering Genomics, Proteomics and Bioinformatics (2nd Edition). San Francisco [etc.] : Benjamin Cummings. 

Ran, F. 阿., Hsu, P. D., Wright, J., Agarwala, V., Scott, D. 阿., & Zhang, F. (2013). Genome engineering using the CRISPR-Cas9 system. Nature Protocols, 8(11), 2281–2308. 

Yin, H., Xue, W., Chen, S., Bogorad, R. L., Benedetti, E., Grompe, M., et al. (2014). Genome editing with Cas9 𪜶 adult mice corrects 阿 disease mutation and phenotype. Nature Biotechnology, 32(6), 551–553. doi:10.1038／nbt.2884
