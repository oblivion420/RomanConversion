台文通訊BONG報: 追想四二四事件 敆 gún 兜（『我們家』） 个 故事 (第 3 葩)
作者：黃晴美

3分鐘 é-káu 个 衝擊

申請著獎學金，意外受著pa-pa、ma-ma 敆阿兄个 贊成敆 鼓勵出國。因為事先並無準備，突然間有bōe 算leh chōe 个 tāi-chì 愛 佇短期內處理好；敆 學校連絡，chhē資料，初步了解Pittsburgh 這個城市，美國這個國家、社會，申請護照、簽證，考TOEFL，lúi 機票錢，敆阿公、阿媽1-kóa 親chiâⁿ告別等等，閣 有做衫仔 褲……。

Ma-ma 煩惱我人chiah-ni̍h細漢，去彼 個『巨人國』一定買bōe 著適當个 衫通 穿。伊 chhōa 我去布店阿姨遐 péng 時裝雜誌、揀衫形、買布、量寸尺、剪裁；我鬥 chhia、鬥 thīⁿ。做好試穿个 時，感覺ká-那 硩 時裝表演，真心適。Ma-ma chiū我出國以後可能拄--著个 場合攏 去想--著，做好个 衫1 類 1 堆，排1 排佇地板，ma-ma 个 朋友來，看--著笑講：「Bōe-軀 硩 辦嫁妝--leh！」。

























Chiah-ni̍h chōe tāi-chì 積佇短短1個暑假內面發生，尤其是其中大部分攏 是這世人第1 遍拄--著-个。規 個人ká-那 hō͘人掠 leh 踅-lin-long，攏 bōe 赴去想、去感覺，一直到chhē著飛機頂个 座位，安全帶縛好，tùi 細個玻璃窗仔 看--出-去，想欲 佇 1 大堆leh ia̍t 手个人群中chhē出pa-pa、ma-ma 敆 兄弟小妹，chiah hiông-hiông 醒--起-來，心肝頭疼1 下。我這chōa 路遐-ni̍h遠，旅費遐-ni̍h貴，毋知siáⁿ-mih 時chūn chiah 會得閣 看著𪜶 ，也 chiah想著ma-ma 這3 個月是用siáⁿ-mih 款个 心情leh 趕做彼 箱衫hō͘--我；想欲走轉去共 ma-ma mo͘h--leh，可惜已經bōe 赴--啊，目屎bōe停，直直流--落-來。

飛機飛kôan--去，第1 遍tùi 天頂看台灣島，遐-ni̍h súi 个 島，透過目屎看，sió-khóa 霧霧，ká-那 圖中个 仙境。我敢 真正欲 離開這個所在？佇飛機頂哭jōa 久已經bōe 記--得-lò͘。毋-閣 猶 會記得佇 Pittsburgh大學个 第1 學期，尤其是拄 開始彼-chām，硩 看冊个 時chūn，tiāⁿ-tiāⁿ看無幾頁，紙頂面个字就會hiông-hiông 消失--去，換做gún 兜 1家伙仔 生活中个 某1 個鏡頭。

雖然佇師大英語中心讀4年英語，上課攏 用英語，教師群內面嘛 有幾若 位是美國人，加-kī認為英語聽、講个 能力算bōe 䆀，無想到去到美國佇學校內聽課猶 無siáⁿ問題，毋-閣 課外，尤其是校外，敆 人接觸，有時仔 會規 句攏 聽無。有1 遍，我請1 個人共 伊 拄-chiah 講--過个 彼 2 字慢慢仔 閣 講--1-遍，chiah 聽出伊 講--个 原來是1 句真簡單个 話。伊 chiū前1 字个 最後1 音（準做子音）敆 續--落-去彼 字个頭1 音（準做母音）連起來講，就án-拈 幾個短字連做1 個長字。聽捌 以後加-kī大聲笑--出-來。這個語言現象佇英語中心有讀過，也有聽過幾個仔 例句，毋-閣 可能因為彼 幾個美國老師佇台灣tòa 久--lò͘，閣 遷就學生聽英語个 能力，自然就共講話个 速度放慢--去，發音也講較 清楚。Gún 無機會佇實在个 生活中去練習聽敆 講，讀--著个 彼-kóa 智識佇需要个 時soah bōe-hiáu 用。

開始彼 月日，我敆 2 個「外省」cha-bó͘ gín-仔 做伙稅厝，規 日攏 講華語。以後搬入去學生宿舍敆 2 個美國女學生tòa ，就攏 講英語。敆 台灣厝--呢 个 人連絡，無錢通 敲 電話，寫phoe 轉--去嘛是用華語想，用華語寫，tòa 佇台灣个 時用个 40% 台語就án-拈 tùi 我个 生活中消失--去，一直到去參加新留學生歡迎會彼 暗。

歡迎會佇 1 個老資格留學生个 厝--呢 舉行。我到.以後敆逐家sāng款用華語交談。佇 欲 去灶跤 个 路--呢 拄 著1 對拄-chiah 到个 翁bó͘，主人替gún 紹介了後，𪜶 開嘴用台語敆 我講話。我聽有𪜶 問个 簡單問題，我个 回答嘛 清清楚楚佇頭殼內，我嘴開--起-來，想欲 用台語回答个 時，彼-kóa 話nah 會soah 膎-牢--leh，講bōe出--來，ká-那 é-káu-仔。實際上可能干-焦ⁿ chhiân 3 秒鐘就chhē 出彼-kóa 台語字來，感覺上ká-那 有3分鐘遐-ni̍h 久。彼 暗，我就thiau-工 去chhē會講台語个 人講話，雖然講話中tiāⁿ-tiāⁿ摻1-kóa 華語。

照我彼 暗所受著「竟然講bōe 出加-kī 个 母語」這個衝擊來看，自財敲 電話來邀請个 時，短短1、2 句是講華語。彼 暗个 『長談』應該是台語為主、用台語講bōe 出--來个 時，chiah 摻英語敆 華語。自財（台南人，加我3 歲）个 台語比我好chiok chōe。敆 伊 來往，我个 台語毋-若 tiāⁿ-tiāⁿ用个 40%真緊就閣 走倒-轉--來，因為歹習慣無leh 講个 彼 40% 嘛 慢慢仔 直直轉--來。參加台獨運動以後，逐家見面、開會攏 講台語，「收復失土（台語）」个 速度變閣-較 緊，可惜真chōe 學術性个 語詞因為當初是用華語學--个，欲 學用台語講，進度較 慢，大部分个 台語諺語嘛 猶 停佇看捌、bōe-hiáu 講个 程度，寫phoe、寫文章猶 是繼續用華語文。

【猶 未煞，chiah-閣 繼續】

說明：本文2001.07.15刊佇《台文BONG報》雜誌第59期，台灣人寫真專欄；彼時个《台文BONG報》羅馬字採用白話字。



#台文BONG報

#台灣人寫真

#黃晴美

#424

歡迎捐款贊助　#李江却台語文教基金會

（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

郵政劃撥：19021486

戶名：財團法人李江却台語文教基金會

電匯：123-20-050514-2

華南銀行士林分行活儲

戶名：財團法人李江却台語文教基金會

李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

-----------------------------------------------------------------------------------------------








天涯‧人間‧晴美：黃晴美紀念文集

作者：黃文雄、鄭自才、黃晴美等

編者：廖宜恩、陳豐惠

ISBN：9789578018426

出版日期：2018.03

#前衛出版社

E-mail：阿4791@ms15.hinet.net

服務電話：02-25865708

傳真電話：02-25863758

地址：台北市中山區農安街153號4樓之3

書籍介紹  http://www.avanguard.com.tw/m/2001-1609-799861-1.php
