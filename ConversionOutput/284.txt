台文通訊BONG報: Kàn-kiāu文學史
作者：石牧民（作者是國立臺灣師範大學、靜宜大學台文系兼任助理教授 ）最近〈勸世三姊妹〉這齣戲引起文化、文學界眾大家相諍：文藝作品內底，敢 會-當用共人tshoh-kàn-la̍k-kiāu 彼款啦-霎話？這个問題，表面上真簡單；論真，卻是一个文學人在來攏 leh要意个問題，嘛是敆文學史有交插 个問題。咱台語文學占頭坎个宣言，黃石輝1930年發表个〈怎樣不提倡鄉土文學？〉捌講：「你是台灣人，……嘴裡所說的亦是台灣的語言，……亦應該去寫台灣的文學了。」在這篇台語文學源起頭个文獻leh看，台灣文學底蒂是兩項：台灣人个認同敆台灣个語言。總--是，掠這兩項底蒂，欲回答「文藝作品敢 會-當寫啦-霎話？」，猶無夠額。無夠額，因端出佇 閣-較幼路个質問。喙--裡講台灣話个人，是啥人？敢講隨在啥mih人，見若台灣人leh講个語言，攏 會-當 成做「文學个」語言？問到遮來，已經進入文學理念敆潮流个所在內。有人認為文學是「媠-氣 个」語言。兩鼎鍊做一鼎，一鼎鍊做一屑屑仔囝。經過這个過程，啦-霎話準定會去hông排除，袂出現佇文學內底。有人掠文學做「高尚」。效果是共人个性地、心志giú 予 懸。Án-ne 較低路个 啦-霎話嘛無應該去予文學算在內。總--是，嘛有人認為文學leh要意--个，毋是啥mih 媠-氣 敆高尚，應該是「真實」。若欲追求真實，就愛使用真實个人所講--个，真實个語言。硬欲 共 啦-霎話篩掉，真實就無齊-tsn̂g。遮-个精差，其實毋-若文學理念个精差；若是頂真到極頭，這款精差結局甚至是右派敆左派輸贏个內戰。若用台灣文學史做例，掛意「媠-氣」、「高尚」彼爿--个，較倚日本時代到落尾个皇民化文學；若關切「真實」彼爿--个，就較倚楊逵、呂赫若遮-个有反殖民革命氣質个文學家。佳哉咱台灣毋是透過反殖民戰爭來脫離殖民，起造國家。若無，通世界逐所在个歷史攏 ǹg 咱顯明，見若反殖民戰爭較贏，閣來永遠攏是頭前講--著个 彼兩爿開始欲 相輸--啊。講到遮，咱就知，「喙講台灣話」，無影後一步liam-mi就有台語文學。其實無遐簡單。對「話」到「文學」，代先著-愛經過頭前所講个辯論。講較真，隨在你是追求「媠-氣」、「高尚」抑是「真實」，見若「文學語言」，攏 著-愛經過一个「電腦揀塗豆」个過程；無激khue-hâi，就是文學者袂輸leh燒瓷仔；「話」是粗坯，「文學」是捏造、淋thn̄g了後完成个作品。論真，「有啦-霎話抑無」無影遐要緊；論到文學，真正巷仔內个問題是「按怎用？」「效果按怎？」講著這，遮有影是文藝創作个 暝角。日常講話，tshoh「kàn 恁開基祖」，對象可能是去hông kiāu 个 彼个人；嘛有可能完全無對象，有人都無án-ne起鼓袂-hiáu話。總--是，文藝作品內底就無遐單純，甚至介複雜。文藝作品內底，一句「kàn 恁開基祖」其實是一个三角形內底个一个頂點。猶兩个頂點，一个是彼句啦-霎話佇作品內底个對象，一个是讀者、觀眾、聽眾。毋是講作者leh tshoh讀者，是咱決定這句話个好䆀，著-愛囥佇三角形內底來看。有符合講个人个性地--無？有彼號故事講到遮無kàn-kiāu 袂-sái 个感覺--無？Kiāu--出-來，佇故事、人物安排中有字面掠外个意義--無？遮-个答案，攏牽涉創作者設定角色，安排情節，鋪排語言个工夫有熟行抑無。遮--个 攏是文學內底真正問有著暝角个方式。而且毋-若 啦-霎話愛 án-ne看，逐句攏 著 愛 呢！ #文學káng「台」  專欄，本文使用教育部推薦漢字敆臺灣閩南語羅馬字拼音方案。#台文通訊BONG報 328期，2021年7月出刊。歡迎捐款贊助　李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
#台文通訊BONG報 328期，2021年7月出刊。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

