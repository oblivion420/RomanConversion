台文通訊BONG報: 預防射



作者：邱偉欣敢真正有廖添丁chit个人？傳奇故事無一定是真--个，毋-閣，廖添丁chit號人物是確實存在：日本時代个戶口名簿頂koân有記載台中廳大肚上堡秀水莊（焦ⁿ是台中市清水區秀水里）一戶姓廖个人家，戶主正是廖添丁，敆伊蹛做伙--个 猶有伊个阿媽陳氏呂，敆伊个叔伯小妹廖氏嫗（ò͘）。Chit時个戶口名簿頂，有一欄是「種痘」，廖添丁敆伊个阿媽佇 chit欄个標記攏是「天」，小妹廖氏嫗个標記是「一」；chit个意思就是講，廖添丁敆伊个阿媽攏 捌 著過天然痘，廖氏嫗無著--過，毋-閣有注過天然痘个預防射。天然痘就是smallpox，華語叫做『天花』。根據荷蘭人个記載，1645年台灣就捌發生過天然痘个時疫，造成袂少人死亡。天然痘个流行若發生，chhiâng-chāi 會死袂少人，好--去个人攏 會有khî 佇身軀、跤、手、面，歹看閣驚--人。一直愛到1871年，長老教會个醫療傳教師德馬太來到台灣以後，chiah開始有佇一寡所在共民眾「種痘」——「種痘」就是注天然痘个預防射——彼是1796年英國醫生剪鑼（Edward Jennar）利用牛个「痘」發明个預防射。1906年日本總督府發佈「台灣種痘規則」，了後chiah有透過政府个力頭佇台灣大規模共民眾「種痘」；1796年英國醫生剪鑼拄開始欲 共逐家介紹天然痘預防射个時，逐不時就hō͘人共 ge洗、反對。1906年以後，日本政府chhím 欲叫台灣人去注天然痘預防射，真濟人嘛是反對，甚至講彼號是日本人个陰謀。不而過，1883年出世个廖添丁，伊若慢25冬出世，凡勢有機會去注天然痘預防射，就袂去著病變做貓仔面--啦！天然痘預防射百面是歷史上上介成功个疫苗，因為經過人類有計劃佇逐所在注預防射，184冬了後，世界衛生組織佇 1980年宣佈造成天然痘个病毒hō͘ 咱勦滅。※　※　※除了天然痘个預防射，chit-媽 咱有真濟款預防射，𪜶 个功能攏仝款：注佇健康人身軀頂koân，後擺伊就袂 著 彼號病，萬不二若著 彼號病，嘛 較 袂發生食力个症頭。總--是，欲開發一劑安全閣有應效个預防射通常愛幾若冬甚至chiâⁿ十冬chiah有法度。自中國佇 2019年年兜爆發武漢肺炎以來，chit-媽已經chiūⁿ億人遭受病疼，超過三百萬人死亡。除了直接著著病个受害者，間接--个：經濟个損害、家庭个失和、個人心情个鬱卒，甚至án-ne來自殺死--个，種種个悽慘落魄，實在無法度計算。中國瘟神遐-nī厲害，恐驚著-愛有預防射chiah舞伊會直？因為代誌實在緊急，世界各國著 共法令放lēng--淡-薄，hō͘開發武漢肺炎預防射--个 通駛較緊--leh；閣，近來个分子生物學進步chiok濟，預防射開發个技術嘛 tòe 硩進步，咱總算佇 2020年个年尾仔，開始佇醫護个身上注射武漢肺炎疫苗。※　※　※早前个預防射真濟就是「減毒疫苗」來chiâⁿ--个。Chit个意思就是講，科學家共病毒捎--來，想辦法共伊个毒性降低——減毒了後个病毒就直接提來做chiâⁿ預防射。共減輕毒性个病毒注入去好好人个身軀，其實就是hō͘伊著小可病，好--去了後，伊就會有抵抗力，對chit號病毒「免疫」。雖然機會無大，毋-閣減毒若失效，注chit个預防射个人顛倒會 著病。Chit擺中國開發个武漢肺炎預防射就是chit款「減毒疫苗」，風險有較 koân。分子生物學个方法是取用病毒會引起人體免疫反應个部份來做預防射，che是現代安全个預防射。現此時英、美、歐洲硩注个武漢肺炎預防射就是chit款。主要有三種。第一種，共 會產生病毒kek（棘）卵白（spike protein）个 RNA分子注入去咱人个皮會（下），hō͘細胞吸收chia-个 RNA 閣製造出病毒kek卵白，引起身體个免疫反應，hō͘ 咱產生抵抗力；BNT 敆 Moderna 个預防射屬佇 chit款。第二種，共 會產生病毒kek卵白个 RNA分子包佇烏猩猩个 仔-tián-ló͘病毒（Adenovirus）个空殼內底：咱 共 chit號病毒个腹內挖清氣，共武漢肺炎病毒个 RNA當做餡，kauh 佇 仔-tián-ló͘病毒个空殼--裡；射注佇皮會以後，仔-tián-ló͘病毒會去感染細胞，武漢肺炎病毒个 RNA就走去細胞內底，製造出病毒kek卵白，引起免疫反應，hō͘ 咱產生抵抗力；AZ預防射屬佇 chit款。第三種，抑就是咱台灣家己硩製造敆試驗，tih-欲 chiūⁿ市--个；咱 共武漢肺炎病毒个 RNA囥入去實驗室硩飼个細胞內底，hō͘伊產生病毒kek卵白，chiah-閣利用chia-个病毒kek卵白來製造預防射。上要緊--个，頂面講个分子生物學个方法去做chiâⁿ 个預防射，袂有防腐劑——formaldehyde（『福馬林』），嘛 敆「卵」無佇-tāi。Phēng早前个方法安全濟--leh。※　※　※武漢肺炎預防射注了，加減攏 會發燒、頭疼--一-兩-工，少數人會有較大个無爽快个反應。進前，AZ預防射捌傳出講，注了血筋內底會生出血角，甚至造成性命危險，歐洲國家因此暫時停止注射AZ疫苗；經過詳細調查了後，確定AZ預防射造成血角个機率phēng十萬分之一較低，會-sái講是極微細，對民眾來講，注chit號預防射个利益贏過生血角个危險性濟濟濟。台灣第一批个預防射是AZ預防射，到5月底，注了个人有46萬外人，到6月初2，chiah出現第一例確定个血角病例。患者因為發現了早，接受治療以後嘛已經無代誌--啊。所致，李秉穎醫生提醒逐家：注射AZ預防射了，28工內，愛觀察家己个身體狀況——若一直硩頭疼、目睭雺霧、出現羊眩、腹肚疼，食力閣疼袂煞，超過24點鐘、胸坎疼甲 chiok厲害閣喘khùi 袂順、雙跤腫歪歪抑是會疼、皮膚無代無誌出現烏青抑紅點——有頂koân講--著个症頭，著-愛緊去hō͘醫生看，而且愛 共醫生講最近有注過預防射。到今年（2021）5月中，英國有超過5,900萬人注AZ預防射，確診人數嘛已經ùi逐日五萬人降落來到逐日兩千人左右。若美國，到焦ⁿ注射預防射个人已經超過兩億人，逐日確診个人數嘛 phēng éng過降低38%。Chia-个事實顯明，chit-媽 个預防射確實會-sái對抗中國武漢來个瘟神--啦。台灣佇今年5--月个時經過一擺社區感染个緊張，焦ⁿ就知中國瘟神猶原佇四箍輾-轉 硩 ûn，咱若失覺察就會 著瘟。對付chit隻，上有效个方法就是注預防射！未來，不管是AZ、Moderna、BNT 抑是台灣製个疫苗……，有，就較緊去注！ #醫學台文 專欄，本文使用教育部推薦漢字敆傳統白話字。台文通訊BONG報328期，2021年7月出刊。 --------------------------------------------歡迎捐款贊助　李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
