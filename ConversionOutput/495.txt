台文通訊BONG報: 台灣戲劇對促進台語文个探討
#台文通訊30週年經典回顧 專欄。
台文通訊BONG報322期，2021年1月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox有固定的長期捐款， 讓更多的台語文相關計畫可以穩定的推行，感謝逐家。郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

作者：陳清風編按：原文佇 1995年9--月，《台文通訊》第42期，第6-9頁刊出；漢羅用字有閣調整--過，羅馬字部份保留原本使用个傳統白話字。一、語文佇戲劇中个重要性戲劇个演出，佇每一个民族个文化活動中，攏占真重要个地位。戲劇演出个形式，無論tùi舞台劇演變到電影劇，抑是電視劇，為著欲表達劇情所使用个語言，攏 敆 彼个民族所通用个語言，有真密切个關係，並且因為戲劇所使用个語言敆所欲表達个劇情，若引起觀眾共鳴个反應，對彼个民族个社會文化敆語言个表達方式，無形中就產生引導个力量。語言佇戲劇个演出中是必要个條件之一，並且是上基本个條件之一。親像文學是用文字，音樂是用音符，美術敆建築是用色彩、用形體，舞蹈是用身軀个動作去做表現个條件。語言若無佇戲劇中充分發揮伊个功能，戲劇个演出，就會減少抑是失去應有个戲劇性。戲劇个起源無論東洋抑西洋，攏是tùi語言个表達配合身軀个動作開始--个。上代先tùi一个角色个獨白，演進到兩个角色个對話，chiah發展到真濟角色个對話去傳達預先設定个劇情。語言个表達方式，有用講--个，也有用唱--个，抑是講敆唱當時使用，che是有聲个語言。另外佇舞台劇中用身軀个動作（叫做「軀體語言」），抑是佇電影敆電視中用映像个組合去表達劇情（叫做「映像語言」），che是無聲个語言。所以，構成戲劇个基本要素是語言，無論是有聲--个 抑是無聲--个。現代戲劇演出中，綜合運用佈景（美術敆建築）、音響（音樂）敆燈光（照明、幻燈敆雷射等）種種个效果，是為著欲加強戲劇性个效果爾-爾。當然用文字記載个劇本，敆戲劇演出有直接密切个關係。完整个劇本，會-當當做是文學个一種欣賞，也就是「戲劇文學」。戲劇是綜合性个藝術，是同時有靜態--个（文學、美術敆建築等）敆動態--个（語言、音樂、動作等）个表現；又閣是空間性敆時間性會-當同時表現个藝術型式。但是，戲劇本身若是無其他个藝術（親像美術、音樂抑是舞蹈等等）个配合，只有語（語言）敆文（劇本）个表現，也會-當構成一个獨立个藝術形式。可見語文對構成戲劇个重要性；換一句話講，戲劇主要是靠語文來表現--个。二、台灣傳統戲劇个問題語文既然是構成戲劇个基本要素，語文也是構成民族文化真重要个條件之一。按怎用戲劇个演出來促進語文運動，就真值得逐家認真用心來探討。為著欲促進台灣語文个普遍化，咱一方面會-當運用已經存在，並且有人繼續愛欣賞个傳統戲劇形式；另外一方面著-愛拍拚創作新个有夠水準个戲劇形式。佇台灣時常演出个傳統戲劇，是毋是攏 會-sái提來運用？若毋是使用台灣本土語言（原住民語言、Hō-ló話敆客話）个戲劇，對推動母語毋-若無路用，反倒轉--來soah有敗害。若毋是有關本土劇情个戲劇，毋-若無硩推動家己个文化，反倒轉--來soah替外來个文化做宣傳。所以，佇台灣各種个傳統戲劇中，咱 著-愛用（1）是毋是使用本土个語言敆（2）是毋是表現本土个劇情內容，chit兩个尺度去檢驗，chiah 會-當安心去運用。Tùi所使用个語言來區分台灣傳統戲劇个種類，有：Hō-ló話--个：白字戲仔（配南管樂）、車鼓戲（配民謠）、歌仔戲（配各種民間曲調）、布袋戲、皮影戲、加-lé戲等。客話--个：採茶戲（配山歌）、菜地戲（客家歌仔戲）、四平戲（仿京戲）等。北京語--个：京劇等。原住民--个：有豐富个歌舞，親像豐收、拍獵、祈天祭等歌舞，但是無達到戲劇个形式。除了原住民个歌舞無發展到戲劇个形式，敆京劇是使用外來个北京語以外，Hō-ló話个歌仔戲敆布袋戲、客話个採茶戲，會-sái講是上流行个台灣傳統戲劇，真受台灣囡仔大細个歡迎。但是，真可惜，佇台灣用本土語言所演出个傳統戲劇，傳統te̍k 攏 著穿中國个古裝戲服，表演中國古早个代誌。歌仔戲是án-ne，採茶戲是án-ne，布袋戲也是án-ne；甚至面譜、台步、表情、身軀个動作敆聲調大部份攏學京劇个 彼套，莫怪中國人講台灣个傳統戲劇是中國个「地方戲」。歌仔戲時常上演个戲齣：《三伯英台》、《金山寺》（《白蛇傳》）、《空城計》（《三國志演義》）、《昭君和番》敆《三娘教子》等等，攏是用京劇做藍本，演中國个故事。布袋戲个戲齣也差不多是án-ne。閣-較歹理解--个是，現在有所謂「古典布袋戲」，弄布袋戲尪仔若弄到親像京劇所表演个一舉一動，就是手藝上好个大師，che就hō͘人疑問：台灣戲曲敆中國戲曲有啥mih分別？有人隨口講，歌仔戲敆布袋戲是台灣文化个「國寶」。我想，chit種文化个表現對台灣社會个歹處比好處較濟，若是無根本te̍k去改革，對推動台灣語文毋-若無幫助，恐驚soah 會變做阻力。佇 40、50年代个時chūn，有歌仔戲團試演有關台灣本土个戲齣，親像甘國寶過台灣、台南運河奇案、林投姊，抑是人道等等，可惜無繼續發展--落-去。Che是欲運用傳統戲劇去促進台語文，會-當參考敆思考个一个方向。三、台灣新劇敆文化運動个關聯比較台灣个傳統戲劇，台灣个新劇雖然並毋是真發達，但是，是較好運用个一種形式。新劇是針對傳統戲劇來講--个，因為台詞是用日常用語敆對話方式來表達--个，一般就稱做「話劇」。新劇佇 1910年，日本時代就引進台灣，當時叫做「改良戲」，由日本人編導台灣本土个故事，親像《洪禮謨——火車棟仔》、《廖添丁》、《大賊簡火獅》等等。所編个劇本並無對白，只有幕表說明劇情敆出場人物，男扮女角，用屏風做佈景，用歌舞技个樂器做伴奏音響，揣台北市个鱸鰻做演員，所以也hō͘人叫做「鱸鰻戲」，並無受台灣社會个重視。後--來1919年，佇東京个台灣學生張深切敆吳三連等捌組織過演劇團，佇台灣也有民興社文明戲劇團个演出，素質提高，就受一般良家子弟敆智識份子个歡迎，當時就稱做「文明戲」。到20年代，因為有台灣文化協會个提倡敆推動，前後有：彰化新劇社、星光演劇研究會、新光劇團、民運新劇團敆民峰劇團等等个出現，素質閣提高一層，hō͘人叫做「文化戲」，台灣新劇个演出真正開始接近西洋戲劇个演出方式。當時个演劇，一方面是為著台灣人个文化運動效力來提倡新藝術；另一方面也為著政治運動出力，鼓舞對抗日本人个統治。看彼當時演出个劇名，親像《改良書房》、《復活个玫瑰》、《良心个戀愛》敆《自由花》等等，攏 tài有文化性、社會性敆政治性个意義。台灣个新劇進入30年代，演劇團个成員大部份雖然猶是業餘性--个，但是當時較有台灣意識个智識精英攏肯出力鬥推動，抑是實際參加演出，而且認真研究戲劇个編、導、演个方法。前後有台灣演劇研究會、蝴蝶演劇研究會、文化演藝會等等个組織，根據對新劇个五點信念：（1）語言愛用台灣話，（2）服裝愛現代化，（3）劇情愛有提醒教化，（4）舞台裝飾愛現代化，（5）演員愛有教養等等个認識，組團到台灣各地演出新劇，袂輸仝時chūn 佇日本內地个小劇場運動，抑是中國个左派劇場運動，會-sái講是台灣新劇个黃金時代。可惜--个是：（1）當時演出數十齣个劇本真少完整留--落-來，抑是（2）演劇个實況無用影片記錄--起-來，通 hō͘後輩做參考。不過，𪜶 彼種對「戲劇就是藝術、就是文化、就是教育」个認識，敆認真推動促進个態度，已經為台灣建立良好个規範敆基礎。20、30年代，上值得提出个一个人是星光演劇研究會个主持人之一个張維賢。伊佇 1930年，特別去東京築地小劇場學習演劇个藝術。兩年後，轉去台灣就參加成立民峰演劇研究所，公開招募研究生，聘請連雅堂教台灣語，謝春木教文學概論，黃天海教演劇概論，吉宗一馬教音樂，楊三郎教美術，伊家己教演劇史敆演技。1933年，伊閣到東京个舞蹈學院進修半年了後，轉到台灣，就用演劇研究生做基本演員組織「民峰劇團」，用當時上新个舞台佈置敆燈光、效果設備，演出徐公美个創作《飛》、佐藤春雄个《原始人个夢》，敆 Henrik Ibsen（『易卜生』）个《國民公敵》（An Enemy  of the People等高水準个話劇，hō͘用台灣話演出个新劇受著社會各界，特別是文化界人士个空前重視，連日本人个大學教授都去捀場。四、阻害台灣戲劇發展个因素台灣新劇自從30年代達到高峰以後，因為日本軍閥發動「七七事變」敆太平洋戰爭，就開始壓制有台灣文化意識个台語新劇。戰後，國民黨政府接管台灣，一切文化活動愛配合𪜶 个統治政策，特別是語言个使用著-愛用「國語」（北京話），tùi中國引進大批个中國話劇團到台灣表演中國劇本，台語話劇就án-ne無聲無息。1947年「二二八事件」前後，猶-閣有興趣演劇个台灣文化界人士，差不多攏 著看官方个面色chiah敢tín動。到1949年，國民黨政府撤退到台灣，進入所謂个『反共抗俄』戒嚴个時代，台灣話个使用只有存在佇民間，戲劇个演出一律著用「國語」。60、70年代，為著欲貫徹𪜶 个國語政策，消滅台灣話个目的，連歌仔戲敆布袋戲都鼓勵人用「國語」演出，電視劇中毋 捌讀過中國冊个阿公、阿媽攏 soah 著-愛 會-hiáu講「國語」。Chit个時期國民黨毋-若壓制台灣戲劇，連彼號日本人都 毋敢想欲消滅个台灣本土語言，𪜶也利用文化政策个手段去共消滅。80年代个後半，解除戒嚴令敆黨禁以後，台灣本土个語言chiah-閣開始恢復普遍使用，但是「國語政策」个後遺症，致使hō͘ 20、30歲以下个一代袂-hiáu講台灣話，抑是變做「國語」比台灣話較好个「國語人」。40、50歲个一代對爸母講台灣話，對子女就講「國語」。賰60、70歲以上个一代chiah是真正个「台語人」。Chit種語言文化錯亂个社會狀態，佇世界上也真罕得看--著。因為語言不止是溝通个工具爾-爾，語言也是文化表達敆思考方式个根據。詳細觀察台灣社會使用語言族群个現象，「國語」族群敆台語族群个文化表現，意識傾向敆政治歸屬認同等等，攏有真微妙个差別。針對欲改正chit種文化錯亂个現象，推行台灣本土語文教育可能是上基本个方法！但是，對一般个社會大眾，提倡台灣本土戲劇活動，普遍深入學校、團體敆民間，用家己个語言演有關家己个代誌，是逐家攏做會到--个。演員會-當訓練正確使用家己个語言，編劇會-當熟用家己个文字，觀眾會-當看、聽敆感受家己个語文美妙个所在。透過戲劇活動，現代个台灣人，無論佇島內抑是海外，欲促進「喙講台灣話，手寫台語文」个台灣文化運動，就有一種直接閣有效个方法通運用。因為戲劇个演出，會-sái是專業性--个，也會-sái是業餘性--个。60、70年前，台灣文化協會个時代，咱 个前輩已經證明是做會到--个，90年代个台灣人，環境條件攏 較好，閣-較做會到，問題是有熱心欲認真去做抑無若-tiāⁿ。台灣人有欲建國，但是台灣人个文化若無先養成起來到有家己特別个性格，文化上也猶是別人个殖民地，真正建國个路途可能猶有一大段通行。比論講語言、文藝、美術、音樂、戲劇、歌謠抑是服裝等等，若無台灣人家己个特色，éng-éng就會 佇有意抑是無意个中間去認同別人个文化，行向「同文同種」統一个陷阱。建國愛先建立家己个文化。建國个要件是政治、經濟敆文化，文化若無先獨立--起-來，經濟基礎敆政治意識可能隨時會去依靠別个國家。因為任何一个族群个群體意識，是佇有形抑是無形中，hō͘ 彼个族群个文化引導認同个方向。有一寡台灣人會去認同中國，就是因為𪜶已經代先認同中國文化个關係。五、探討演劇促進台語文个可能性影響台灣戲劇文化活動个發展，主要是政治問題，日本時代是án-ne，戰後个戒嚴時代也是án-ne。但是，政治人物時常也愛利用戲劇活動去達到𪜶 个政治目的。Chit種「政治掛帥」个戲劇活動，日本時代末期有所謂「皇民奉公會演劇挺身隊」个台語話劇團，扮演《志願兵》抑是《莎鴦之鐘》彼類灌輸侵略思想，做日本統治者个宣傳工具。佇『反共抗俄』个時代，也由國民黨領導演出《女匪幹》抑是《延平王復國》彼種做『反攻大陸夢』个台語戲劇。近來佇台灣為著配合民主改革運動，時常有針對批判政治腐敗為題材个「街頭劇」个演出。佇海外台灣同鄉集會个場合，也有類似个演劇活動。Chit種「政治掛帥」个戲劇活動，雖然會-當證明戲劇是真好个宣傳工具，但是，「政治掛帥」个演劇，欲達到有文化水準个程度，是有伊困難个所在，反倒轉--來，有時也會變成戲劇發展个毒藥。戲劇个活動是一種用語言為主个綜合藝術文化个表現。用演講式--个、說教式，抑是直接宣傳式个方法演出真濟題材，攏真歹達到真正有「戲劇性」个戲劇。戲劇性是演劇个靈魂，無戲劇性就無趣味性、無藝術性敆無想像性。「政治掛帥」个戲劇演出，上大个特點是主題明顯、劇情簡單、善惡分明，觀眾免看完也知影結局是按怎。若是演員無舞台經驗欲演出chit種个宣傳劇，就會變做無戲通做（無戲劇性）閣 欲強做戲个情形；抑是觀眾只認同題材个主題意識敆演員本人，演了好䆀 攏無關係，彼種非戲劇性个反應。戲劇欲表現政治意念、社會人生、男女愛情抑是任何世間發生个代誌，攏無限制。欲 愛有好个演劇，先愛編寫好个劇本。欲寫好个劇本，愛先知影構成戲劇个基本要素。好个小說家，無一定是好个編劇家，雖然𪜶 攏仝款真𠢕搬用文字去做表達个工具。一个好劇本毋是干-焦ⁿ 欲 hō͘人做字面上个欣賞若-tiāⁿ，劇本中个台詞愛口語化，符合角色个身份、時代背景、社會環境，敆個別个性格等等，彼个角色佇舞台頂chiah 會真、chiah 會活。換一句話講，寫作劇本以前，先愛了解啥物是舞台演劇个條件？欲寫hō͘啥mih款个人演？啥mih款个人看？目的是啥物？仝款个原則也會-當應用去寫電影抑是電視劇本，但是因為電影敆電視中主要个角色，無一定需要講話，所以敆舞台劇本用獨白抑是對話為主个形式無相仝款。啥物是好劇本？有時是愛看彼个劇本有舞台化个可能性抑無，有時是愛看彼个劇本有符合演出个目的抑無，來做標準。所以，真濟業餘性个演劇並毋是為著藝術，是為著某一種目的。劇本對𪜶來講，是無啥mih好䆀 个分別。但是，tng 咱 欲運用演劇chit種表演藝術去提升台語文運動普遍化个時chūn，編寫劇本就愛特別慎重，因為che是有理想、有目的，並且tài有推動台灣文化个使命。由演劇个過程：「劇本 → 演員 → 觀眾」是「單數 → 多數 → 眾多數」个性質來看，演劇是大眾媒體个一種，而且每一个過程攏 敆語言个使用、表達、感受、反應有直接个關係。若將劇本看做是教材，演員是教員，觀眾是學生个時，劇本个重要性就真清楚。若是有真濟有寫作經驗抑是對戲劇有興趣个人，投入去編寫真濟台灣話个劇本；若是有真濟個人敆團體有興趣去演出彼个劇本；觀眾个來源並毋是問題，因為「看戲」是人个本性之一。由台灣个傳統戲劇敆新劇發展个歷史過程來看，現在佇台灣个政治社會環境敆經濟條件，是台灣戲劇閣復興个最好時期，hō͘台灣話个演劇chiâⁿ做促進台語文个可能性，變做無需要爭論个問題。問題是，有偌濟人投入？有偌濟團體機構支援？會-當維持敆堅持偌久？編按：一寡語詞有小可修改，「中國、中國大陸、大陸」等詞一致寫做「中國」，「而已」改做「若-tiāⁿ」。#台文通訊30週年經典回顧 專欄。 台文通訊BONG報322期，2021年1月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox有固定的長期捐款， 讓更多的台語文相關計畫可以穩定的推行，感謝逐家。郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

#台文通訊30週年經典回顧 專欄。
台文通訊BONG報322期，2021年1月出刊。





郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會
◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
