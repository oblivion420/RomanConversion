台文通訊BONG報: 羅馬字學習心得
朱家立

我學台語羅馬字到焦ⁿ，已經有一段時間--啊，嘛有一寡心得；羅馬字个好--處是好學、好發音，毋免煩惱字欲按怎寫，或者是按怎讀，因為會-hiáu講、會-hiáu讀就無啥mih書寫个問題。會-hiáu講台語个人閣-較按怎han-bān，上濟學幾個月就 會-hiáu寫--啊，hām漢字相比－閣-較緊嘛 愛小學四、五冬遮有才調將常用漢字學了－hō͘人感覺真輕可，嘛 毋免佇 遐冤家量債吵siáng 个字遮 著。

但是嘛有一寡缺點，譬喻干-焦ⁿ 會-sái 寫橫--个，毋-閣在我來看這个缺點毋是啥mih大問題，因為現此時世界上个主流書寫嘛是橫--个，準講是漢字个發源地中國嘛是仝款。閣，書寫閱讀个速度比漢字慢，造成無遐實用，有時陣讀會出--來，煞無法度hām詞个意思聯想做伙。這幾个問題，我認為是對這个語言敆文字無遐熟sāi 个原因。就親像咱這-媽讀漢字比讀注音符號較緊，但是事實上漢字是較 僫--个，就是因為咱tiāⁿ-tiāⁿ接觸漢字，顛倒讀注音符號無遐緊。猶-閣有，白話字个連字號个規範猶未統一，譬如「一 个」、「愈 lâi 愈 hó」、「若 sī」、「相 ì-愛」、「tsin hó」等等，因為虛詞个關係，真歹定義。上尾一个問題，嘛是上大个阻礙，是社會上大多數个人猶-閣看無台語羅馬字，無法度用這套文字來傳播資訊、智識hō͘大部份个台語族群。會-hiáu讀寫个台語人袂超過5%，甚至有真濟人認為會-hiáu講敆聽就好，較排斥--个認為羅馬字是火星文，這是因為逐家對羅馬字有刻板印象，嘛對漢字有錯誤个迷思。所以我認為愛 tshui-捒--出-去著-愛趕緊將這幾个問題解決，hō͘ 閣-較濟人會-當接納羅馬字，毋管是欲成做文字ia̍h是音標攏無要緊。因為愛有好个音標敆文字配合推動敆教育，遮有才調hō͘語言个活力繼續保存。
（作者是成功大學物理系三年个學生）
