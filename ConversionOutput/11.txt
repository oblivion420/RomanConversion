台文通訊BONG報:  國民義務教育有教台灣母語个義務
◎李勤岸  台灣語文相關系所應該修教育學分，這是當初設立台語文相關系所个主要目的之一：欲培養國民教育个母語師資。後--來煞台語文系所成立个時，顛倒共限制袂-sái去修教育學分，講是「非師資培育系所」。阮台師大台文系成立个時，就是án-ne hō͘人限制修教育學分。若是台語文系所个學生袂-當去修教育學分，án-ne國民教育个專業師資欲 對佗位來？若照這款對台語文系所無平等个對待，限制𪜶修教育學分个對待看--起-來，分明就是無欲 佇 咱 个國民教育好好仔推行母語教育，無欲 hō͘伊行向專業化、正常化，分明就是欲剝奪咱台灣子弟受母語教育个權利！這是咱台灣人个權利，咱一定愛 共討--轉（轉）-來。 國民義務教育無應該排除構成國民人口主要族群个母語教育，這是納稅人个權利。台灣講台語做母語、講客語做母語、講原住民語做母語个人口加--起-來佔台灣人口个 85%。結果𪜶 个 母語教育佇國中課綱hō͘人排除，這是僫得hō͘人理解个代誌。 聯合國教科文組織（UNESCO）佇 1951年發函hō͘會員國，要求各國个國民教育應該用母語來實施教育，án-ne 遮有法度共 彼个族群个文化保存--落-來，傳承--落-去。同時，嘛 遮有法度hō͘囡仔个潛能完全發揮--出-來。2001年2月21 UNESCO 佇世界母語日公告全世界瀕臨死亡个語言，特別指出台灣原有二十四種語言，現今只賰十二種，其中除了華語，其他个語言攏有可能會 佇 21世紀尾消失。 多語言多文化是台灣个特色，台灣个國民教育應該呈現這个特色，這是台灣真重要个資產，嘛是當今世界个主流思潮，台灣無應該家己放棄多樣語言文化个特色，自外佇 這个世界潮流。 國民黨政權欲講伊毋是殖民政權，就無應該保留殖民个語言政策。全世界攏認同殖民時代已經過--去，殖民个語言政策是落伍、無文明、野蠻个語言屠殺政策。台灣無應該繼續日本殖民時期留--落-來个「國語」語言政策，只是共「日語」國語，改做「華語」國語。殖民語言政策个本質猶 毋肯改變。一方面欲宣稱伊毋是殖民政權，一方面閣 欲繼續保留殖民語言政策，án-ne 敢無矛盾？21世紀猶有「國語」，應該是見笑代。以前佇 咱將國小課綱內底个「國語」改做「華語」，還這个語言伊本來个正名，嘛 hō͘國民黨政府有洗清殖民政權罪名个機會，結果國民黨一提著政權，馬上共「華語」改轉來「國語」，恢復伊殖民政權个真面目。  國中應該共台灣人个本土母語列做必修，若無，自2001年實施个國小母語教育，袂-當延續--落-去，變成國家真大个浪費。囡仔个母語學習應該持續、有連貫性，無應該到國中階段就斷--去。台灣个政府應該為人類保存人類佇台灣个語言資產，這是權利，嘛是義務！
