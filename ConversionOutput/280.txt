台文通訊BONG報: 是按怎愛投少年人一張信任票？
主講／葉大華   記錄／吳宛霖本文是2021/4/14 个講座摘要記錄，主講者葉大華是監察院國家人權委員會个委員 、台灣少年權益與福利促進聯盟無給職顧問。2017年12月初8立法院通過修正《公民投票法》，共公投投票年歲對 20歲降低到18歲，這當然是一个大進展，毋-閣對「18歲參政權運動」來講，猶-閣是khih一个大角，因為關係選舉个投票年歲並無得著立法院个支持，猶原是維持佇 20歲。反對个理由大概是感覺18歲猶-閣無夠成熟、對𪜶無信心……。加上20歲選舉權是訂佇《中華民國憲法》第130條1內面，若欲 共修改，是憲法層次个問題。佇台灣，若是去磕著修憲，彼差不多是一个無可能个任務2。目前全世界共選舉年齡訂佇 18歲以下个國家已經超過168个，遮-个國家內底有九成較-加已經共公民投票年歲訂佇 18歲。會-sái講，「修改投票年歲限制」、「擴大青年參政權」已經是世界个趨勢。講著少年--个 18歲猶無選舉權个民主國家，竟然賰咱台灣一个。佇台灣，少年人若是到18歲，國家就慢慢仔送「禮物」予--𪜶，欲叫𪜶來承擔公民責任——頭一个就是民事／刑事責任、公投投票權，閣來就是做兵、納稅金——這寡除了公投掠外攏是leh 共 𪜶加添責任。咱 攏知影憲法是規定咱 hām國家之間權利義務个契約，咱照憲法來承擔責任、嘛照憲法享受國民个權利。猶-毋-閣，對少年人來講，𪜶是干-焦有公民義務煞無公民權利，佇公共政策上無法度出聲，嘛無合法參與个管道，造成權利敆義務無對等个現象。也因為𪜶無選票，無選票就無壓力，政策較無去考慮著𪜶 个想法、𪜶 个需求，造成世代無平衡、無公平。民主是啥物？民主就是會-當接受無仝意見，意見無仝个時愛去聽為啥物伊个意見敆 咱無相-siāng，這 著-愛 佇教育環境來培養獨立思想敆判斷。咱來看這个世代个少年人：瑞典查某囡仔Greta Thunberg推動全球抗暖化運動，影響真濟國家，伊16歲；台灣查某學生黃玟嵐反對澎湖、馬祖變筊場，影響在地人，伊13歲，閣-較少年。因為網路世界个發展，少年人集體轉變，𪜶 毋是麻煩製造者，顛倒是改變世界个行動者。真濟國家予少年人佇高中个時有參與公共事務个機會。佇歐洲，𪜶 共少年人當做是社會進步發展个重要「同伴」。少年人會-當提早自主自立，這是聯合國2030永續發展指標。佇日本，出名作家村上龍出一本冊，號做《工作大未來——從13歲開始迎向世界》3，定義13歲就應該知影个代誌——知影日本社會有啥mih款个 空-khuè，每一種工作有啥mih特色、未來性……。一个社會个公民成熟度，是看公民對公眾事務个參與積極性，愈早予少年人參與公共事務，少年人遮有概念去關注。透過教育，協助少年人發展，培養獨立思考个才調，予 𪜶做一个負責任个社會公民。《中華民國憲法》第130條：『中華民國國民年滿二十歲者，有依法選舉之權，除本憲法及法律別有規定者外，年滿二十三歲者，有依法被選舉之權。』除了需要立法院朝野黨團高度共識支持，公民複決个戶橂 愛 965萬票以上。這是台灣出版个譯名，原文冊名是《13歳のハローワーク》。線頂看影片台語捎攏有 - YouTube 頻道https://reurl.cc/exDAex#台語捎攏有講座專欄，本文使用教育部推薦漢字敆臺灣閩南語羅馬字拼音方案。台文通訊BONG報326期，2021年5月出刊。--------------------------------------------歡迎捐款贊助　李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
主講／葉大華
記錄／吳宛霖


2017年12月初8立法院通過修正《公民投票法》，共公投投票年歲對 20歲降低到18歲，這當然是一个大進展，毋-閣對「18歲參政權運動」來講，猶-閣是khih一个大角，因為關係選舉个投票年歲並無得著立法院个支持，猶原是維持佇 20歲。反對个理由大概是感覺18歲猶-閣無夠成熟、對𪜶無信心……。加上20歲選舉權是訂佇《中華民國憲法》第130條1內面，若欲 共修改，是憲法層次个問題。佇台灣，若是去磕著修憲，彼差不多是一个無可能个任務2。目前全世界共選舉年齡訂佇 18歲以下个國家已經超過168个，遮-个國家內底有九成較-加已經共公民投票年歲訂佇 18歲。會-sái講，「修改投票年歲限制」、「擴大青年參政權」已經是世界个趨勢。講著少年--个 18歲猶無選舉權个民主國家，竟然賰咱台灣一个。

佇台灣，少年人若是到18歲，國家就慢慢仔送「禮物」予--𪜶，欲叫𪜶來承擔公民責任——頭一个就是民事／刑事責任、公投投票權，閣來就是做兵、納稅金——這寡除了公投掠外攏是leh 共 𪜶加添責任。咱 攏知影憲法是規定咱 hām國家之間權利義務个契約，咱照憲法來承擔責任、嘛照憲法享受國民个權利。猶-毋-閣，對少年人來講，𪜶是干-焦有公民義務煞無公民權利，佇公共政策上無法度出聲，嘛無合法參與个管道，造成權利敆義務無對等个現象。也因為𪜶無選票，無選票就無壓力，政策較無去考慮著𪜶 个想法、𪜶 个需求，造成世代無平衡、無公平。

民主是啥物？民主就是會-當接受無仝意見，意見無仝个時愛去聽為啥物伊个意見敆 咱無相-siāng，這 著-愛 佇教育環境來培養獨立思想敆判斷。咱來看這个世代个少年人：瑞典查某囡仔Greta Thunberg推動全球抗暖化運動，影響真濟國家，伊16歲；台灣查某學生黃玟嵐反對澎湖、馬祖變筊場，影響在地人，伊13歲，閣-較少年。因為網路世界个發展，少年人集體轉變，𪜶 毋是麻煩製造者，顛倒是改變世界个行動者。

真濟國家予少年人佇高中个時有參與公共事務个機會。佇歐洲，𪜶 共少年人當做是社會進步發展个重要「同伴」。少年人會-當提早自主自立，這是聯合國2030永續發展指標。佇日本，出名作家村上龍出一本冊，號做《工作大未來——從13歲開始迎向世界》3，定義13歲就應該知影个代誌——知影日本社會有啥mih款个 空-khuè，每一種工作有啥mih特色、未來性……。一个社會个公民成熟度，是看公民對公眾事務个參與積極性，愈早予少年人參與公共事務，少年人遮有概念去關注。透過教育，協助少年人發展，培養獨立思考个才調，予 𪜶做一个負責任个社會公民。


