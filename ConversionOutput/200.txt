台文通訊BONG報: 請相伨全民台語認證！
蔣為文「全民台語認證」是由國立成功大學台灣語文測驗中心敆李江却台語文教基金會合作辦理个台語認證測驗。對 2009年正式辦理到焦ⁿ，已經有三冬--啊。這幾冬來，辦理全民台語認證个經費來源除了報名費个收入之外，大多數攏是靠支持者个捐款遮有才調維持到這-媽。這站，咱个米甕仔閣 弄-tin-冬--啊，不得不寫批請逐家繼續相伨！為啥物咱愛 hō͘全民台語認證繼續辦--落-去？有幾點理由：
第一：台語認證會-sái鑑定台語老師个台語能力敆學生个台語學習成果。當今个社會分工真幼嘛真注重專業證照。無論金融、資訊、電機、土木、語言等等攏有相關个檢定考試。行ǹg專業證照會-sái講是現此時各行各業个趨勢，台語嘛無例外。台語認證是確保台語教學優良成果个重要工具之一。第二：有成大全民台語認證，對教育部遮有壓力。咱全民台語認證个前身是2006年成立个全民台檢聯盟。彼當時教育部猶無想欲辦台語認證。佇台檢聯盟敆本土社團个壓力之下，遮促成教育部佇 2010年開辦閩南語認證。目前教育部版閩南語認證暫時由國語會負責辦理。若照現此時中央政府組織改造規劃，國語會未來會降級併入社教司。未來國語會是毋是會繼續逐年辦理，hō͘人真hiau疑。第三：成大全民台語認證遮 會-當顧台語个主體性敆品質。咱成大辦理个全民台語認證堅持用台灣个腔口做標準。毋-閣，教育部堅持用閩南語。咱成大台灣語文測驗中心是常態个認證機構，會-sái持續研發敆保障認證品質。毋-閣，教育部逐年硩換承辦單位，共考生當做白niáu鼠。第四：成大台灣語文測驗中心嘛是tshui-捒台文運動个重要基地。成大台灣語文測驗中心目前有七位專職人員。遮-个人員除了辦理台語認證，平時嘛舉辦真濟台語个研習、演講、座談、研討會、營隊敆出版期刊、專冊等等。會-sái講，成大台灣語文測驗中心會-sái用學術个 跤̋ng-páng做真濟民間社團無一定做會到个 空-khuè；若hō͘倒--去，實在真無彩！目前華語、客語、原住民族語分別有「國家華語測驗推動工作委員會」（華測會）、「客家委員會」（年度經費大約30億）、「原住民族委員會」（年度經費大約80億）專責機構負責推動，而且開辦認證幾若冬--啊。可惜，佔人口多數个台語族群煞變成「弱勢个多數」。華測會一年有兩千外萬个經費、大約三十人个人力硩做華語認證。台語認證--leh？成大台灣語文測驗中心是設立佇國立成功大學研究總中心下面「自負盈虧」个獨立中心。無--打-緊，閣 愛納管理費hō͘學校。所擺，不時著為經費來操煩。佇 遮，閣一擺拜託咱个支持者：有錢出錢，有力出力，hō͘咱成大台灣語文測驗中心敆全民台語認證會-sái繼續行--落-去！請各位利用李江却台語文教基金會个捐款方式（請註明「台檢專案」）來捐款。咱會專款專用，捐款徵信嘛 會定期刊佇《台文通訊BONG報》。若需要gún為各位做進一步个募款說明，歡迎hām 阮連絡。感謝！台灣出頭天！成大台灣語文測驗中心 个電話:06-238-7539；e-mail: uibuntw@gmail.com。 捐款方式: 郵局劃撥口座：1902-1486，華南銀行口座：123-20-050514-2，以上戶名敆支票title 攏是「財團法人李江却台語文教基金會」（請註明「台檢專案」捐款）。

（作者是成大台灣語文測驗中心主任、李江却台語文教基金會董事）
