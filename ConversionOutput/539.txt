台文通訊BONG報: 台語佇歷史研究个必要性 ——對台灣史講起
歷史是過去一代閣一代人个生活記持累積--起-來--个，咱透過某人所流傳--落-來个文獻想像過去个情境，其中大部份是文字記錄。佇-leh做歷史研究个時，語言是真重要个工具，透過語言來解sueh時代个變遷。猶-毋-閣，一種語言代表一種思考方式，使用啥mih語言會 娶 咱看著無仝角度个歷史故事，án-ne台語又閣 佇當中扮演啥mih款个角色--leh？

這擺台語捎攏有邀請翁佳音老師，來分享研究台灣史个過程中，台語成做啥款个工具，是按怎必要？若是順頭前段來講，「一種語言是一種思考方式」這句話說明語言並毋是干-焦用來講話，使用仝語言代表仝一陣人个生活經驗，敆啥物有關係、需要用--著，遮 會 捷用啥款个語詞，時間一下久遮-个經驗就累積做咱所講个「文化」。台灣經歷真濟政權，荷蘭、鄭成功、清朝敆日本，到離這-媽上近个國民黨政府，雖罔逐个政權使用个語言攏無仝，台灣人一直攏有家己溝通个工具，尤其台語做一个大部份人使用个語言，佇台灣起起落落个歷史上，參與這塊土地个大細項代誌。

翁老師對「兩款語言對仝一个字个解sueh 會有無仝」个現象開始講起，譬喻講「厝」這个字，佇台語內面代表「厝內、一間厝」个意思，也就是予人有歸屬感个所在，毋-閣 佇-leh華語內底，這个「厝」是人若過身愛囥佇「厝」，這个時陣厝就敆台語个厝意義顛倒反，對 遮開始，咱 會-當發現因為生活經驗、文化、歷史演變个差別，致使語言个內涵完全無仝。平平攏使用漢字，簡單一个字就會呈現每一个社會个面路仔。

另外翁老師分享「討契兄」个由來，嘛有影趣味。這-媽 咱若講著討契兄頭殼內隨想--著--个是啥款个畫面？通常會想著查某人討契兄，事實上，佇古早時代，討契兄是查埔人个專利。海賊出外討海，船頂袂-當有查某人，雖罔逐家佇故鄉已經娶某，煞因為佇海上愛互相照顧，決定結拜「討契兄」，討契兄表示有兄弟大細漢个分別，通常上細漢个「貓仔精」是逐个阿兄上介疼惜个小弟，閣 愛陪哥哥睏抑是拭-thô。清朝古冊嘛有記錄著「閩南人重男性」，咱 tiānn-tiānn聽--著个鄭芝龍就有18个哥哥，可見討契兄這个詞敆 彼个時代个海賊文化有密切个關係。這个故事提出看待歷史个重要性，有真濟台語詞流傳到今，咱 捷 leh使用，煞 共 𪜶當做理所當然。一个語詞背後代表一段歷史，甚至會-當看著政治、文化个變遷，討契兄就是成好个例，逐 轉去揣歷史个源頭，除了發現討契兄个文化緣起，嘛 予 咱了解台灣敆各國个關係，閣-較趣味--个是知影「討契兄」愛按怎寫做台文！

現在个研究者基本上用華語來研究歷史，但是華語是到國民黨來台灣了後遮 成做優勢語言，所以用華語來解sueh歷史，就會有真濟tîng-tânn 抑是落-kau 个情形，翁老師舉一个日本時代警察教科書个例，冊內底寫著「廟番婆」，有一寡研究者可能會解sueh做「佇廟--裡个原住民」，毋-閣 對日本字來看，「番」有次序、輪流个意思，所以廟番婆只是leh講顧廟个女性爾-爾，原住民个「huan」寫做「蕃」，是為著欲 敆「番」做區別。若是咱看著漢字就用華語來思考，就會解sueh錯誤，嘛無法度接近歷史。

佇台灣，咱經歷無仝政權，各種文化互相透lām，對語言來看上介明，咱講个「柑仔蜜」佇菲律賓有成 相-siāng 个講法；飯桌頂tiānn出現个高麗菜毋是對韓國來--个，其實佇荷蘭時代就有--啊，而且高麗菜个荷蘭文就是「kool」，閣有一thoo-lá-khuh 个語詞是敆無仝語言混合，若是干-焦用華語思考，根本無法度解sueh。

打狗毋是唸「tá-káu」，對荷蘭文獻來看愛唸「tá-鈷」，因為對鼓山tshiâng--落-來个水親像「鼓leh 霆」，地名就號做「霆-鈷」；苗栗个「苗」古字是「猫（bâ）」、民雄个古名是「打猫」，後--來華語猫、貓不分遮變做「苗栗、打貓」；猶-閣有麻豆（Muâ-tāu）應當是「ma-兜」，佇荷蘭時代留--落-來个文獻--裡是碼頭个意思，表示彼-冬-陣碼頭嘛唸做「媽-頭」。翁老師舉遮濟例是欲講台灣歷史敆語言有真重要个關係，但是語言學界敆歷史學界煞無合作，各人做各人个研究，落-kau--去个歷史就假做無看--著，研究有錯誤嘛準拄煞，致使台語一直無法度成做一个研究个工具，嘛漸漸予 咱放袂記。

翁老師佇-leh上尾不斷強調歷史研究只要堅持一个原則，彼就是「面對歷史，愛用戇人个方式」。意思是講做研究个時陣，直接去想彼段歷史个背景之下，會拄著啥mih人、講啥mih話，尤其是一般个百姓是按怎生活？毋免啥mih理論敆困難个方法，共家己擲到彼个時代，上戇 个方式會-當得著閣-較趣味个結果，佇 這个過程當中會發現台語橫過歷史，伊就是台灣歷史个見證者，咱 愛好好保留遮-个珍貴資源，用台語个角度繼續研究這塊土地个歷史。




#台語捎攏有講座專欄，本文使用教育部推薦漢字敆臺灣閩南語羅馬字拼音方案。

台文通訊BONG報305期，2019年8月出刊。



--------------------------------------------

歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox



郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：邱宴藜





（本文是2019年7月初3 个講座摘要記錄，主講者是中央研究院台灣史研究所副研究員）


歷史是過去一代閣一代人个生活記持累積--起-來--个，咱透過某人所流傳--落-來个文獻想像過去个情境，其中大部份是文字記錄。佇-leh做歷史研究个時，語言是真重要个工具，透過語言來解sueh時代个變遷。猶-毋-閣，一種語言代表一種思考方式，使用啥mih語言會 娶 咱看著無仝角度个歷史故事，án-ne台語又閣 佇當中扮演啥mih款个角色--leh？



這擺台語捎攏有邀請翁佳音老師，來分享研究台灣史个過程中，台語成做啥款个工具，是按怎必要？若是順頭前段來講，「一種語言是一種思考方式」這句話說明語言並毋是干-焦用來講話，使用仝語言代表仝一陣人个生活經驗，敆啥物有關係、需要用--著，遮 會 捷用啥款个語詞，時間一下久遮-个經驗就累積做咱所講个「文化」。台灣經歷真濟政權，荷蘭、鄭成功、清朝敆日本，到離這-媽上近个國民黨政府，雖罔逐个政權使用个語言攏無仝，台灣人一直攏有家己溝通个工具，尤其台語做一个大部份人使用个語言，佇台灣起起落落个歷史上，參與這塊土地个大細項代誌。



翁老師對「兩款語言對仝一个字个解sueh 會有無仝」个現象開始講起，譬喻講「厝」這个字，佇台語內面代表「厝內、一間厝」个意思，也就是予人有歸屬感个所在，毋-閣 佇-leh華語內底，這个「厝」是人若過身愛囥佇「厝」，這个時陣厝就敆台語个厝意義顛倒反，對 遮開始，咱 會-當發現因為生活經驗、文化、歷史演變个差別，致使語言个內涵完全無仝。平平攏使用漢字，簡單一个字就會呈現每一个社會个面路仔。



另外翁老師分享「討契兄」个由來，嘛有影趣味。這-媽 咱若講著討契兄頭殼內隨想--著--个是啥款个畫面？通常會想著查某人討契兄，事實上，佇古早時代，討契兄是查埔人个專利。海賊出外討海，船頂袂-當有查某人，雖罔逐家佇故鄉已經娶某，煞因為佇海上愛互相照顧，決定結拜「討契兄」，討契兄表示有兄弟大細漢个分別，通常上細漢个「貓仔精」是逐个阿兄上介疼惜个小弟，閣 愛陪哥哥睏抑是拭-thô。清朝古冊嘛有記錄著「閩南人重男性」，咱 tiānn-tiānn聽--著个鄭芝龍就有18个哥哥，可見討契兄這个詞敆 彼个時代个海賊文化有密切个關係。這个故事提出看待歷史个重要性，有真濟台語詞流傳到今，咱 捷 leh使用，煞 共 𪜶當做理所當然。一个語詞背後代表一段歷史，甚至會-當看著政治、文化个變遷，討契兄就是成好个例，逐 轉去揣歷史个源頭，除了發現討契兄个文化緣起，嘛 予 咱了解台灣敆各國个關係，閣-較趣味--个是知影「討契兄」愛按怎寫做台文！



現在个研究者基本上用華語來研究歷史，但是華語是到國民黨來台灣了後遮 成做優勢語言，所以用華語來解sueh歷史，就會有真濟tîng-tânn 抑是落-kau 个情形，翁老師舉一个日本時代警察教科書个例，冊內底寫著「廟番婆」，有一寡研究者可能會解sueh做「佇廟--裡个原住民」，毋-閣 對日本字來看，「番」有次序、輪流个意思，所以廟番婆只是leh講顧廟个女性爾-爾，原住民个「huan」寫做「蕃」，是為著欲 敆「番」做區別。若是咱看著漢字就用華語來思考，就會解sueh錯誤，嘛無法度接近歷史。



佇台灣，咱經歷無仝政權，各種文化互相透lām，對語言來看上介明，咱講个「柑仔蜜」佇菲律賓有成 相-siāng 个講法；飯桌頂tiānn出現个高麗菜毋是對韓國來--个，其實佇荷蘭時代就有--啊，而且高麗菜个荷蘭文就是「kool」，閣有一thoo-lá-khuh 个語詞是敆無仝語言混合，若是干-焦用華語思考，根本無法度解sueh。



打狗毋是唸「tá-káu」，對荷蘭文獻來看愛唸「tá-鈷」，因為對鼓山tshiâng--落-來个水親像「鼓leh 霆」，地名就號做「霆-鈷」；苗栗个「苗」古字是「猫（bâ）」、民雄个古名是「打猫」，後--來華語猫、貓不分遮變做「苗栗、打貓」；猶-閣有麻豆（Muâ-tāu）應當是「ma-兜」，佇荷蘭時代留--落-來个文獻--裡是碼頭个意思，表示彼-冬-陣碼頭嘛唸做「媽-頭」。翁老師舉遮濟例是欲講台灣歷史敆語言有真重要个關係，但是語言學界敆歷史學界煞無合作，各人做各人个研究，落-kau--去个歷史就假做無看--著，研究有錯誤嘛準拄煞，致使台語一直無法度成做一个研究个工具，嘛漸漸予 咱放袂記。



翁老師佇-leh上尾不斷強調歷史研究只要堅持一个原則，彼就是「面對歷史，愛用戇人个方式」。意思是講做研究个時陣，直接去想彼段歷史个背景之下，會拄著啥mih人、講啥mih話，尤其是一般个百姓是按怎生活？毋免啥mih理論敆困難个方法，共家己擲到彼个時代，上戇 个方式會-當得著閣-較趣味个結果，佇 這个過程當中會發現台語橫過歷史，伊就是台灣歷史个見證者，咱 愛好好保留遮-个珍貴資源，用台語个角度繼續研究這塊土地个歷史。




#台語捎攏有講座專欄，本文使用教育部推薦漢字敆臺灣閩南語羅馬字拼音方案。

台文通訊BONG報305期，2019年8月出刊。



--------------------------------------------

歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox



郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
