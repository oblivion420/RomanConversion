台文通訊BONG報: 期待一份有語文主體性个媒體 －－《台文通訊》敆《台文BONG報》合刊
總編輯廖瑞銘教授在兩份歷史悠久的文學雜誌合刊第一期，寫下了他的回顧及展望，不管你是台語文的老朋友，還是剛到的新朋友，亦或你只是偶然路過，我們都歡迎你透過《台文通訊BONG報》，進入台語文學的美麗世界。

廖瑞銘

因為是讀歷史出身--个，我對任何事工攏習慣性愛做歷史回顧，來檢討行--過个路，閣 對檢討中思考紲--落-來个路欲按怎行。《台文通訊》創刊二十週年、《台文BONG報》創刊十五週年，佇台語文運動中攏算是長歲壽个刊物，有資格通做歷史回顧--啊。





《台文通訊》是佇海外編輯發行个台語文運動刊物（註），伊个宗旨是欲實踐「喙講台語，手寫台文」个理念，所以，初期刊--出个文章較偏重運動性，說理--个、報導--个佔大部份，文學作品只是「副刊」性質。《台文BONG報》是佇台灣創刊發行，而且閣自開始就定位佇「台語文學專門雜誌」，運動性个文章無欲刊，消息報導是附帶个服務。《台文通訊》頭五年愛容納海內外所有个台文作品，有《台文BONG報》了後，兩个刊物遮照創刊時个宗旨量約仔做編輯分工。2006年，台灣个李江却台語文教基金會決定接手《台文通訊》總發行工作，《台文通訊》敆《台文BONG報》兩爿編輯个溝通更加密切，實際上已經有合刊个粗坯--啊。Gún透過意見調查敆濟濟个支持者討論真久，到舊年（2011）底遮做最後个決定欲合刊。




《台文通訊》敆《台文BONG報》這兩份刊物佇 這-陣合刊發行，顯示三項歷史意義：




第一、海內外台語文運動力量个結合：台語文運動對海外湠轉來台灣，已經成熟釘根，穩定發展。




第二、「漢羅lām寫」書寫形式个成熟：這兩刊所用个「漢羅lām寫」書寫形式，已經tsiâⁿ做社會普遍tik 會-當接受个台語文字系統。




第三、語文主體性理想个期待：台語文運動所追求个「母語權」，是欲用台語表達生活个一切，建立咱个「語文主體性」，兩刊合刊發行，期待對台語文學出發，刊載閣-較濟領域分類个台語文，完成語文主體性个理想。




「通訊」敆「BONG報」攏是運動性質定位个刊物名稱，猶停留佇推（tshui）廣、鼓吹人來看个階段，希望咱繼續拍拚，當「講台語」、「寫台文」，無需要解說、無需要勉強，成做咱生活个自然，到彼-陣，咱就會需要一份呈現台語文化生活个綜合媒體。

 


咱這-陣 个合刊是欲迎接彼一日會 較早臨到。

 



 


（註：佇北美負責十二冬發行工作--个是聰美姊紀念基金會，佇台灣頭一冬負責發行工作--个是前衛出版社，真感謝𪜶 个熱情敆奉獻。）

 



 


（作者是本雜誌个發行人兼總編輯，嘛是中山醫學大學台語系系主任）
