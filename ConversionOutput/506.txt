台文通訊BONG報: 抾色
呂美親

　　明秀，ia̍h是著-愛休學--啊。連高中都讀無畢業，伊亞洲已經行透透，有時父母會做伙，較濟攏一个人去。伊講曼谷是金--个，9號；吉隆坡是銀--个，27號；河內是紺（khóng）--个，6號；北京是黃--个，18號；廣州是殕--个，3號。休學隔轉（轉）工，伊隨走去阿里山，共規大綑个白布揹去山頂，講欲去採青敆紅。


　　幾個月前，伊軁過東京車頭頭前个銀杏樹街，紲--來斡去上野公園揣一空地，共規籠个樹葉抾好勢，激葉汁出來渚佇布頂。伊講，東京个黃，是11號。Liam-物寒--人-啊，伊無紮布，單揹簡單个行李就飛去札幌（Sappolo），伊講，白，毋免採，嘛無法度採。　　

　　明秀个老爸講，這个囡仔自會-hiáu爬了後，就 愛 抾色。遮 拄學行niâ，就tshîng-在 共外口个塗挖--轉-來，共埕--裡四kho͘輪轉个花草挽了了，用筆欲 共 遐-个色刻--落-來。了後去讀冊，有時會收集同學个頭鬃，講欲 共烏个層次排--出-來。總--是，tiāⁿ-tiāⁿ 共白色个制服tsō 甲花pa-li-niau，轉（轉）--來不時hō͘老母摃。一遍hō͘老母摃甲昏--去，佇病院蹛一段時間，老母也驚一趒，箠仔遏斷，毋敢閣夯。

　　除去這項趣味小可hō͘人感覺怪奇，明秀是1个活潑開朗个查某囡仔。國中三冬逐日化粧去上課，伊个用色一向敆時行倒爿，總--是也配會出一款屬佇伊特殊个 媠。閣因為是資優生，喙水嘛 足好，老師就無禁止伊个穿插打扮。

　　明秀過身，是佇伊滿十八歲个隔轉工。檢采伊知家己个限期到冬時，檢采伊知家己會欠色。佳哉彼日病房內裝甲 足 tshiⁿ-tshioh，五花十色，共伊个艱苦敆疼小可掩崁--起-來。「血，若是白--个就好--啊……」，伊離開進前所激--出-來个笑容，溶佇透明个目屎中間。
