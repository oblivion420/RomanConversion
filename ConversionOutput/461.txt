台文通訊BONG報: 老身猶原在 ——《台灣教會公報》个過去、現在、未來
本文是2021/7/14 个講座摘要記錄，主講者陳逸凡是台灣教會公報》總編輯。

陳逸凡佇傳統个長老教會大漢，外公敆爸母攏是虔誠个基督教徒，雖然𪜶真認同《台灣教會公報》，毋-閣對報紙代表个意義敆內涵其實無真清楚。伊个外公外媽較早佇教會學習白話字，爸母嘛有讀到師專、受高等教育，毋-閣因為無受著文化个啟發，𪜶對母語敆文字保存猶是無啥意識，嘛是會計較序細華語、英語學了敢有好。

顛倒是陳逸凡伊家己 較有語言个意識，知影共母語掠予 牢 个重要。嘛是入來《台灣教會公報》食頭路了後，遮對這份報紙有較深个認捌。伊一開始對基層个編輯做起，閣出外走新聞、做記者，到尾--仔 遮接總編輯這个空-khuè。這擺主題伊號做「老身猶原在」，是欲 共少年輩紹介：這是台灣頭一份報紙。


巴克禮牧師細漢个時陣 敆一般人仝款，攏有想欲蹛別莊、變好額个夢想；後-- 來，伊感受著上帝呼召伊去傳福音，就佇 16歲寫獻身文，欲一世人做上帝个工。佇蘇格蘭leh讀Glasgow大學个時，巴克禮牧師敆伊个同學決志欲去傳教，受訓了後派來台灣，開始𪜶宣教師个一生。

台灣頭一台印刷機是1880年馬雅各醫生對故鄉寄--來--个，毋-閣一開始無人會-hiáu使用，機器tshāi 佇 遐真久。一直到四年後，巴克禮牧師趁歇假去共印刷技術學會-hiáu，閣成立「聚珍堂」這間冊房，遮開始佇內底印報紙。閣因為彼-冬-陣拄著清法戰爭，《台灣府城教會報》（這-媽 个《台灣教會公報》）到隔年遮正式發刊。

第一版个《台灣府城教會報》干-焦有四頁，頭版有兩个重點：第一，是愛 會-hiáu看聖冊，án-ne 毋免靠別人，就會-sái家己學習上帝个道理；第二，是孔子字（漢字）真僫，鼓勵基層个人民學白話字，學習--起-來較緊，會-當讀報紙、讀聖冊，毋-閣學漢字个智識份子嘛 毋-通 共白話字看輕，兩種字攏 愛學。


《台灣教會公報》創刊到今 hông停刊三改。第一改是二戰个時，去予日本政府停刊。第二改是1969年，國民黨政府个「國語政策」禁止台語白話字，tsua̋nn去予停--起-來。第三改，是1987年，因為頭版標題寫紀念二二八事件40週年、訴求和平，結果佇出刊个透早，報紙就予警備總部觳--去。落尾幾十个人上街遊行、抗議政府打壓宗教自由，閣到市政府外口包圍、要求共報紙送--轉-來——佇戒嚴時代，這是成勇敢个行動。

《台灣教會公報》用聖經內底个故事，來比喻𪜶是「時代个米該雅」。聖經記錄——米該雅講：「我kí永活个耶和華來講，耶和華對我講啥物，我欲講伊。」意思是，就算是歹聽話，米該雅嘛 會照實講--出-來。陳逸凡講，辦報紙無好空、講話無好聽，毋-閣若上帝需要借𪜶講話，就會繼續辦--落-去；嘛親像𪜶 佇 1977年刊出个人權宣言：「期待台灣成做一个新閣獨立个國家」——著-愛好膽行家己个路。


這一、二十年技術變化緊，《台灣教會公報》嘛慢慢仔leh轉型，除了報紙，嘛設新聞網站、辦展覽、紹介予少年人熟sāi。現在媒體傳播个道理，愛讀者有揤讚、有分享，遮 會 佇網路个茫茫大海內底hông看--著；尤其若報導較敏感个政治議題，嘛 會影響著接觸个人數，這對堅持理念个《台灣教會公報》是一个考驗。陳逸凡嘛提醒，接收資訊个時毋-通完全相信，著-愛有這个意識，遮 通保障家己个網路人權。


李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
主講／陳逸凡   記錄／戴如意本文是2021/7/14 个講座摘要記錄，主講者陳逸凡是台灣教會公報》總編輯。陳逸凡佇傳統个長老教會大漢，外公敆爸母攏是虔誠个基督教徒，雖然𪜶真認同《台灣教會公報》，毋-閣對報紙代表个意義敆內涵其實無真清楚。伊个外公外媽較早佇教會學習白話字，爸母嘛有讀到師專、受高等教育，毋-閣因為無受著文化个啟發，𪜶對母語敆文字保存猶是無啥意識，嘛是會計較序細華語、英語學了敢有好。顛倒是陳逸凡伊家己 較有語言个意識，知影共母語掠予 牢 个重要。嘛是入來《台灣教會公報》食頭路了後，遮對這份報紙有較深个認捌。伊一開始對基層个編輯做起，閣出外走新聞、做記者，到尾--仔 遮接總編輯這个空-khuè。這擺主題伊號做「老身猶原在」，是欲 共少年輩紹介：這是台灣頭一份報紙。一、來--者何人？巴克禮牧師敆伊个同伴巴克禮牧師細漢个時陣 敆一般人仝款，攏有想欲蹛別莊、變好額个夢想；後-- 來，伊感受著上帝呼召伊去傳福音，就佇 16歲寫獻身文，欲一世人做上帝个工。佇蘇格蘭leh讀Glasgow大學个時，巴克禮牧師敆伊个同學決志欲去傳教，受訓了後派來台灣，開始𪜶宣教師个一生。台灣頭一台印刷機是1880年馬雅各醫生對故鄉寄--來--个，毋-閣一開始無人會-hiáu使用，機器tshāi 佇 遐真久。一直到四年後，巴克禮牧師趁歇假去共印刷技術學會-hiáu，閣成立「聚珍堂」這間冊房，遮開始佇內底印報紙。閣因為彼-冬-陣拄著清法戰爭，《台灣府城教會報》（這-媽 个《台灣教會公報》）到隔年遮正式發刊。第一版个《台灣府城教會報》干-焦有四頁，頭版有兩个重點：第一，是愛 會-hiáu看聖冊，án-ne 毋免靠別人，就會-sái家己學習上帝个道理；第二，是孔子字（漢字）真僫，鼓勵基層个人民學白話字，學習--起-來較緊，會-當讀報紙、讀聖冊，毋-閣學漢字个智識份子嘛 毋-通 共白話字看輕，兩種字攏 愛學。二、大膽狂徒？時代个米該雅佇 遮 《台灣教會公報》創刊到今 hông停刊三改。第一改是二戰个時，去予日本政府停刊。第二改是1969年，國民黨政府个「國語政策」禁止台語白話字，tsua̋nn去予停--起-來。第三改，是1987年，因為頭版標題寫紀念二二八事件40週年、訴求和平，結果佇出刊个透早，報紙就予警備總部觳--去。落尾幾十个人上街遊行、抗議政府打壓宗教自由，閣到市政府外口包圍、要求共報紙送--轉-來——佇戒嚴時代，這是成勇敢个行動。《台灣教會公報》用聖經內底个故事，來比喻𪜶是「時代个米該雅」。聖經記錄——米該雅講：「我kí永活个耶和華來講，耶和華對我講啥物，我欲講伊。」意思是，就算是歹聽話，米該雅嘛 會照實講--出-來。陳逸凡講，辦報紙無好空、講話無好聽，毋-閣若上帝需要借𪜶講話，就會繼續辦--落-去；嘛親像𪜶 佇 1977年刊出个人權宣言：「期待台灣成做一个新閣獨立个國家」——著-愛好膽行家己个路。三、老身猶在？百年身个新氣象 這一、二十年技術變化緊，《台灣教會公報》嘛慢慢仔leh轉型，除了報紙，嘛設新聞網站、辦展覽、紹介予少年人熟sāi。現在媒體傳播个道理，愛讀者有揤讚、有分享，遮 會 佇網路个茫茫大海內底hông看--著；尤其若報導較敏感个政治議題，嘛 會影響著接觸个人數，這對堅持理念个《台灣教會公報》是一个考驗。陳逸凡嘛提醒，接收資訊个時毋-通完全相信，著-愛有這个意識，遮 通保障家己个網路人權。線頂看影片台語捎攏有 - YouTube 頻道https://reurl.cc/exDAex#台語捎攏有講座專欄，本文使用教育部推薦漢字敆臺灣閩南語羅馬字拼音方案。台文通訊BONG報329期，2021年8月出刊。歡迎捐款贊助　#李江却台語文教基金會　（捐款可抵稅，匯款後請通知02-23112199）線上捐款(定期定額) https://donate.newebpay.com/Period/akhioh/lkk線上捐款(單筆) https://donate.newebpay.com/akhioh/lkk郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

