台文通訊BONG報: 中國著鳥仔che, 世界攏著驚
阿-him



最近二個月以來，雖罔規粒地球猶原是天災人禍不斷，毋-閣，有一件代誌咱 愛特別來張持。咱  个 厝邊，中國，毋知án-chóaⁿ鳥仔soah來著che，真恐怖个是，這擺鳥仔著病袂死，人若去hō͘ òe-著，五个便有chi̍t-个死。到底，這是siáⁿ-mih情形呢？



根據世界衛生組織（WHO）个資料，到昨昏（2013/4/23）為止，中國攏總有108名實驗室確認个 H7N9鳥仔che患者，其中有22名已經死亡。Chiah-ní懸个死亡率chiàⁿ是hō͘人著驚个所在，因為，咱 ùi 歷史上學著，只要是ùi鳥仔來个，會造成人類流行性感冒个病毒，攏 會 引起大範圍个時疫，造成誠百萬甚至chiūⁿ億人个死亡（1918，1957 敆 1968 个 感冒大流行攏是這款个例，而且，病毒个源頭攏真可能是佇中國）。



到底siáⁿ-mih是流行性感冒呢？咱有時陣會有親像感冒个症頭－拍-較-chhiùⁿ，cha̍t鼻，抑是流鼻水，頭疼，發燒；chia-个 症頭大部份攏 毋-sī 流行性感冒（2003年个 SARS，嘛 是有這種「感冒症頭」）。真正个流行性感冒一定是「流行感冒病毒（Influenza virus）」所引起个。佇 亞熱帶个台灣，伊會造成每年 12 月 敆 1、2 月个 時疫。



會 造成人个流行性感冒大流行个 彼種病毒是「阿型流行感冒病毒」。這款病毒會 佇 人、其他个飼奶動物（mammalian，比論講「豬」）敆鳥仔之間循環－佇鳥仔身上个病毒，一旦經過適當个突變，著會感染人；咱人因為欠缺對突變後新病毒个抵抗力，sòa真容易著會變做誠嚴重个時氣病。



不jī過，那 欲 真正造成嚴重个時氣病，病毒愛先突變，得著ùi空氣就 會-當「人傳人」个能力。另外chi̍t-个鳥仔个「阿型流行感冒病毒」－H5N1，ùi 2003年到焦ⁿ （2013/3）已經感染著622 个 人，其中有371 个 人死亡；毋-閣 ，因為伊無法度簡單來「人傳人」，到焦ⁿ 攏 無引起大流行。

Chit-pái 中國个 H7N9「阿型流行感冒病毒」確實使人真煩惱，tòa 佇 中國隔壁个台灣應該愛特別注意；咱 長期對中國門戶開放，病毒緊早慢會綴人走--入來；寫到chia，電視新聞已經報講台灣出現第一例个 H7N9患者啊！



根據最近个研究報告指出，chit-个 病毒已經產生一寡突變，hō͘伊會當閣-較容易來感染飼奶動物。那 閣 有進一步个突變發生，hō͘這款病毒會-sái感染咱人个頂呼吸道，án-拈，「容易个人傳人」就 有機會發生--lo。



嘛有病毒學家認為，病毒突變「人傳人」个機會無大；那是án-拈，病毒著 會 去hō͘關佇中國境內，嘛 袂有大流行。總--是，目前無人敢共話講死。確定个是，chit-媽病毒攏干焦佇人飼个 雞仔、鴨仔、粉鳥身上發現，野生个鳥仔顛倒無問題；che對台灣來講是好消息，因為逐冬攏有真濟渡鳥來到咱台灣--啊！毋-閣，病毒感染个方式敆病毒个源頭猶-袂揣--出來；因此無法度共感染斷根，中國一定會有閣 較濟人著病。



參考資料

Jonges M., Meijer 阿.,Fouchier R.阿., Koch G., et. al. 2013. Guiding outbreak management by the use of influenza 阿(H7Nx) virus sequence analysis. Eurosurveillance, 18(16): 2-9. 

Johnson,  NP., and Mueller J. 2002. Updating the Accounts: Global Mortality of  the 1918-1920‘ Spanish’ Influenza Pandemic. Bull Hist Med, 76(1): 105–15.

Nature: doi:10.1038/nature.2013.12728

Virology blog: http://www.virology.ws/

WHO Disease Outbreak News: http://www.who.int/csr/don/en/index.html



（作者是德國Köln大學發育生物（Entwicklungsbiologie）研究所 自然科學博士）
