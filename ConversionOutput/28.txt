台文通訊BONG報: ông．仔．牢
王昭華



雨有夠大陣，落攏 袂煞。鵝仔、鴨仔佇外口，照常雨來雨沃，那散步那揣食。塗跤積水大細窟，𪜶不時頷仔頸伸長，喙pue tu 對水--裡，一下仔tap-霎、一下仔tshíng，毋知彼塗漿內底有啥mih好料--个。
隔一tîng鐵網仔過，是人个荔枝園，規年透冬無啥看leh顧，今年花開了酥--去，園主拍算望後冬个款，tshiàⁿ工共 liòng siuⁿ 懸 个樹le phut-phut tshò-tshò--leh規氣，荔枝欉殘殘--ā修hō͘低--落-來。這站仔人逐个開始進入產期、當準備欲大出，這 phiàn園仔顛倒頭剃好好，徛遐 leh納涼清修；一半葩仔落勾剪無著个樹尾溜，花有牢，puh幾粒仔荔枝囝，li-li-落-落，這-陣 遮 leh紅。徛倚窗仔邊看雨个時，隔壁這 phiàn園離我無幾尺遠，隔界个鐵網仔總會 葩一寡suan藤，前日仔拄清--過，tsín 猶幾跡有葉仔牽莖「上網」，籬仔外个荔枝園看現現：放leh半葩-hng 个園仔，雜草發甲無站無節，這款天，雨勢lio̍h仔較細--个，兩三隻細細隻黃蝶仔，隨泅雨出來討食。進前phut--落-來个樹le掛樹葉，早就曝甲焦仔焦，抾-抾一堆一堆，囤佇欉敆欉相làng 个空地，這-陣雨水沃甲 澹-澹-澹，那人泡過幾若泡个茶心，而且像彼紅茶、熟茶，hông 擲 佇稀微个青草埔。阮 這角勢，四邊毋是田就是園，無厝邊兜；逐早起攏聽會著幾若種鳥仔叫，毋-閣，tiāⁿ-tiāⁿ是有聽聲無看影，想欲相捌 嘛 捌無路。想袂到這日大雨，無意無意，目尾去影著籬仔外兩隻，像雞个鳥，焦ⁿ是雞、是鳥？想起人刣雞割喉个時leh唸个「做雞做鳥無了時」。進前聽leh講，這附近有『白腹秧雞』——hèⁿ，這兩隻看著腹肚白白，敢 會就是⋯⋯？雨已經落四五工--啊，看pān勢猶-閣 會拖棚个款。閏4--月，稻仔若較早--个，有个割--起-來-啊；較拄好--个，這-陣當飽穗熟黃，上驚風雨。菁仔嘛已經開始有通收--啊，大部份攏 閣 leh開花，好天个時，空氣欶入鼻，一港檳榔花个芳味，清甜仔清甜，遮來雨水siuⁿ厚，芳氣 煞 tsiáⁿ--去。天公伯--仔，雨到底欲落偌久？溝仔水會淹--起-來-袂？Poh岸擋會 牢--無？山區个塗石流敢 會 閣崩？⋯⋯咱人是憂心驚惶無了時，兩隻雞仔鳥相娶出來淋雨，專心tsông家己一頓飽，後一頓，後一頓遮-閣拍算，攏免先操煩起來囥。𪜶 遮 tsîn、遐相，行無兩步就停，仔ⁿ頭啄塗跤，隨閣 焦ⁿ頭金金看，動作伶俐，謹慎，磕袂著，開跤走緊緊，性情lio̍h仔帶神經質，無白翎鷥彼-pān 个「閒情」定著，嘛 敆暗光鳥个笨頓笨頓無親像。兩隻做伙有伴，啄啄對草仔欉入--去，一時仔無看--è，liam-mi 閣沓沓仔啄--出-來，繼續搜揣，毋知影已經有人leh 共 𪜶注意。敆從來毋-捌看--過个鳥仔意外相逢，歡喜、興奮，毋好tín動，袂-sái出聲，這款心情也算是「暗爽」，是猶未到著內傷个程度。兩蕊目睭毋甘呢，自頭到尾共 綴 牢-牢，煞完全無想著講去提相機，唉，án-ne也好，表示咱心肝猶未規副hō͘ 加-si縛--去。這兩隻腹肚毛白siak-siak、披一軀大mua烏sìm-sìm 个野鳥，果然無錯，就是『白腹秧雞』，毋-若腹肚白，連面仔嘛白。進前聽人講起个時，聽講這『白腹秧雞』，佇在地遮客話叫「ông．仔．牢」，「牢」就是「鳥」，「ông．仔．牢」个意思，就是聲音會叫「ông．仔、ông．仔、ông．仔」个鳥仔。拄聽人án-ne解說，心內正經giâu疑，哪有彼鳥仔聲會叫「ông．仔、ông．仔、ông．仔」？閣聽講，「ông．仔」這个音佇客話內底，嘛代表紅嬰仔leh 吼 个聲，所以，「ông．仔．牢」也通看做是「叫聲像紅嬰仔leh 吼」个鳥仔。紅嬰仔leh 吼，敢 毋是「uāⁿ-仔、uāⁿ-仔、uāⁿ-仔」？哪會是「ông．仔、ông．仔、ông．仔」？⋯⋯聽，攏是有àng鼻聲个音，精差開喙个喙形無成，一个是u—倚ⁿ，一个是ōo—ng-仔，敢 tsiâⁿ實，娘胎帶--來个母語無仝，嬰仔吼 个聲嘛無仝？當我个心神猶沉佇 對紅嬰仔哭聲个 hòⁿ玄當中，上網共查『白腹秧雞』，遮知台語名幾若个，也有叫「白面雞」、「白面仔」（因為面白白），也有叫「紅跤-穿仔」（因為跤-穿紅紅），較想袂到--个是，也叫做「苦雞母」，因為叫聲聽--起-來就親像leh叫「苦--啊！苦--啊！苦--啊！⋯⋯」（叫苦連天--啊）。遮 leh感動，性命哪會 遮奇妙--啊！紅嬰仔leh 吼，「ông．仔、ông．仔」，哭聲內底毋知有啥mih暗號（欲食？欲放？欲抱？），siáng.知隨tsông一隻世事看盡个老雞母出--來，兩三喙就啄破無知个幻夢，kok-lo̍k kok-lo̍k kok-lo̍k，苦--啊苦--啊苦--啊，有聽--e-無？苦--啊苦--啊苦--啊⋯⋯明明有人聽，是紅嬰仔吼 个聲；卻是有人聽，變喝苦个聲。就算仝屬客語个額，嘛有無仝个名。網路查有『白腹秧雞』个客話，並無出現「ông．仔．牢」，顛倒有另外一个名，嘛是按叫聲來號--个，號做「補鑊鳥」（富-vok-牢），原來這種鳥仔leh叫，佇別位个客家人聽--起-來，像leh 喝「補鑊、補鑊、補鑊」，「鑊」就是灶跤煮食个鍋仔鼎仔，「補鑊、補鑊、補鑊」，意思煞 那 leh kho͘逐家，鍋仔鼎仔就提來補--喔。對「ông．仔」、「苦--啊」到「補鑊」，敢 tsiâⁿ實出佇仝一種鳥？或者是，是仝一種鳥，無仝性命階段个啼叫？⋯⋯因為落大雨个緣故，這對「ông．仔．牢」遮好膽敢離人家遮近，𪜶 硞-硞揣食，無閒工通叫歌，毋知𪜶若開喙，會唱佗一个版本？我回想家己對『白腹秧雞』个印象，確信陳冠學先生个《田園之秋》有描寫，詳細內容袂記--得-去。彼工，兩隻「ông．仔．牢」走無看é影--去了後，翻身，行去冊櫥共陳--先-生个著作phián--出-來，自頭一頁一頁掀，掀到日記欲盡尾个 11月21，總算遮掀--著. . . 全日陰寒。今天有兩件不可思議的事：第一件是報春整日唱著牠的報春歌⋯⋯（略）⋯⋯第二件是白腹秧雞居然把初冬當暮春試唱了起來，時序乖舛得更加厲害。牠先是像嬰兒嬌啼，「有碗」（唸臺語音）「有碗」地叫。然後kùrù koak koak反覆唱著，但沒唱多久。⋯⋯著--啊，紅嬰仔啼哭，我聽，嘛是「有碗」--啊——是講，咱哪會無共號做「有碗鳥」？（有碗、有碗，乖，一定有你个飯碗！）近水知魚性，近山識鳥音。佇離山近近--ā 个屏東平洋，搪著一對「ông．仔．牢」，另日我耳空會拍較開--leh，聽看，是siáng.兜个嬰仔佇園--裡leh 「ông．仔、ông．仔」吼。
