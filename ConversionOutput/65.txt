台文通訊BONG報: 阿東敆阿弟个故事
劉哲宏
        阿東敆阿弟是一對tshi-uah-uah（『吉娃娃』）兄弟，因為𪜶 个阿母無仝，所以𪜶 个外型真無仝，一个長毛、一个短毛。阿東是大兄，有一雙親像烏珍珠个大蕊目睭，因為細漢个時陣非常活潑，所以身軀真勇壯，毋-閣後--來因為𪜶小弟─阿弟來--啊，感覺阿母無親像以前惜--伊，所以開始時常失志，時常走去外口，抑是偷食阿弟个 物件，身軀就án-ne膨大--起-來。

        不管如何，𪜶 攏猶原是兄弟，所以阿東對阿弟袂 siuⁿ差，阿弟嘛猶原尊敬阿兄。阿弟時常佇阿兄出去个時陣，恬恬坐佇門跤口等待大兄轉--來，足古錐、可愛。
        有一工，阿弟嘛是佇門口等待，但是真奇怪，已經天烏遐-nī久--啊，為啥物阿兄猶 袂轉--來？
        拄好這个時陣有一隻káu蟻經過，阿弟就隨問--伊：「請問káu蟻大兄，敢有看著一隻敆我相-siâng 个狗仔？毋-閣伊个毛較短，目睭嘛 較大蕊，伊是我个大兄。」Káu蟻回答：「當然有--啊！伊逐工e晡攏 會走來gún兜附近个菜園，了後會去後壁个工場拭-thô。」阿弟問著所在以後，一步做五步就往彼个工場去--啊。突然間聽著有人佇 leh哀个聲音，就隨行進前去看，發現阿兄去hō͘人 關佇籠仔內底。
       阿弟講：「阿兄，你哪會去hō͘人關佇 leh籠仔內底？」
       阿東：「攏是因為我siuⁿ愛食，搶工場內底狗仔个 物件，hō͘ 𪜶主人看--著，煞就共我關--起-來-啊！實在真後悔喔！遮-nī暗--啊，你毋就趕緊轉--去，抑無阿母會煩惱。」
       阿弟頭都無回就走--出-去，阿東恬恬看--伊，繼續頭lê-lê leh哀叫。
       突然間，阿弟喙咬一枝阿-lú-mih 个棍仔，伸入去籠仔內，來回去倒tín動，籠仔縫 愈來愈大，毋-閣因為阿東个身軀siuⁿ大，猶原無法度出--來，阿弟更加用心，了後阿東總算會-sái 軁--出-來-啊。𪜶無加講話，隨走轉去厝--lìn，足驚去hō͘主人發現。
      到厝个時陣，阿弟越頭發現阿東又閣無--去-啊！阿弟揣來揣去掠準講阿兄siuⁿ大kho͘，走較慢；突然間，阿東出現--啊，喙咬一把青菜，囥佇 leh阿弟面頭前，講：「真感謝你今仔日共我救，我實在不應該因為你得著較濟阿母个關心，就tiāⁿ 共你留佇厝--lìn，家己走出去耍，又閣偷食你个 物件，實在真歹勢。」
      阿弟馬上搖頭應講：「阿兄千萬毋-通 án-ne講，因為你是gún大兄，毋-遮讓你偷食我个 物件，我嘛甘願逐日佇門跤口等待你轉--來。」

（作者是中山醫學大學台灣語文學系畢業生；字詞經過編輯si-仔-geh）
