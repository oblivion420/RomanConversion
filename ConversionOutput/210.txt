台文通訊BONG報: 石虎
2018年9--月（第294期）
▍石虎
作者：易俊宏   Ia̍h Tsùn-Hông今年个中秋佇 9月底，差不多嘛是九降風欲開始吹个時陣。這風leh吹，毋知逐家會想著啥物？ 「台灣動物記事」這个專欄嘛寫欲半冬--啊，進前捌講過信仰文化--个，是對「3--月痟媽祖」來介紹媽祖魚／白海豬；這-媽 咱 嘛 綴 這-陣風，予逐家臆一个民俗信仰敆台灣動物，這 嘛是今仔日个主題őo！ 「シーサー」是日本阿-khí-那-uah 遐 个人，慣勢佇厝頂抑是較 懸 个所在，用來辟邪个神像。這尊神个形，像獅仝款。有專家講，這獅个模樣，是按廟口个石獅來--个。 這種信仰文化，佇-leh九降風區（中國閩南hām粵東、台灣、琉球）攏 會看--著。佇台灣，府城安平、金門，攏變做成有名个信仰，是專門用來鎮風辟邪--个，號做「風獅爺」、「石獅公」。特別佇金門，因為地形敆所在个關係，對東北吹--來个季風會-冬吹七、八月日，金門縣是台灣這-媽有上濟風獅爺个所在。 若是講著獅，獅敆貓是仝科个動物。貓科動物內底，猶有豹、虎等等，𪜶 攏有一个特色，就是攏食肉。佇台灣个自然環境當中，其實嘛有一寡貓科特有種个動物，像雲豹就已經無--去--啊，目前猶有一種唯一閣存在个野生貓科原生特有種動物，逐家敢知影是啥物？ 石虎（tsio̍h-hóo），嘛有人叫伊「山貓」，政府單位對 2011年開始研究，2013年頭一擺用人工飼个方式繁殖成功，但是佇野外，賰無到500隻--啊。𪜶主要活動个所在，是海拔八百公尺以內个淺山，敆 咱人類个活動空間有成濟衝突。石虎主要个死因，是出車厄──阮講是「路殺」（Roadkill）──咱人類駛車無細膩去挵著動物，挵--著了後，無人會去派出所報案抑是主動送動物去看醫生，這就會造成真濟動物死亡。 對石虎來講，毋-若是「路殺」个威脅，猶-閣有食肉是𪜶 个天性，佇食物系統中，食肉个動物是「高級消費者」。若是食物系統中个「生產者」，就會-當家己共其他个 物件轉做能量，像一般个植物án-ne。若食草--个，是「初級消費者」；若食肉--个，就是「高級消費者」。一个生態系統若是受著破壞，通常「高級消費者」上緊受著影響。 一般來講，石虎个活動時間是早起敆暗時，𪜶 个動作真mé-掠 閣細膩，主要是掠鳥仔、兔仔、鳥鼠、蛇……來食。遮-个體形較細个動物，tiānn-tiānn 嘛是會去食農作物个動物，若是因為食著農藥死--去，石虎嘛 會因為食著這款動物綴 leh中毒。為著保護野生動物，咱 佇生活當中嘛 會-當做伙支持「環境友善」个農作物。民眾个消費習慣敆生產者有真大个牽連，若是咱買物件，干-焦想著愈俗愈好，有可能就會去破壞石虎个生存條件。想著遮-个台灣原生特有種動物，後擺咱買物件進前，改變一點仔消費行為，就會-當為台灣其他个生物加盡一份力őo！（作者是台灣綠黨新竹市北區候選人）
