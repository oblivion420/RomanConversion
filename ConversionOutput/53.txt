台文通訊BONG報: 查某囝所選擇个生活方式
Ian-Ngá
       我个第二查某囝今年二十八歲，今年4月28 敆 Scotch（『蘇格蘭人』、Albannaich）囝婿佇加拿大東部倚大西洋个 Sydney城結婚。彼个所在離Toronto開車愛兩暝三工，當然坐飛機幾點鐘就會到。但是欲見一擺面猶是一个大工程。心內硩想，好好所在毋蹛，嫁甲 遐遠創啥？閣想倒轉--來，這是上帝為伊預備欲陪伴伊行人生路途敆追求信仰生活个伴，我有啥mih理由通好怨嘆--leh？

       伊佇大學是學護理系，彼當時𪜶阿媽問伊：「做護士足艱苦，你哪欲去讀彼？」伊應講：「我想欲去幫贊--人。」對 彼時開始伊就講將來欲去較需要幫贊个所在宣教，我共伊講有án-ne 个心志是真好，上帝若愛你去就會備辦。四年个學習真緊就過--去，想講欲去宣教个代誌可能已經袂記--得-阿，應該會 佇 Toronto揣頭路，乖乖仔上班，若有拄著適合个對象就結婚，若是無，無結婚嘛無要緊。
        Siáng知，伊个阿姊敆姊夫去東部个 Halifax thit-thô，轉--來共伊講遐環境真媠，有教學病院、大學閣文化水準真懸，上重要--个是大家步調較 袂 遐緊張。這 拄好合著伊个意。過去伊tiāⁿ-tiāⁿ 共我講，伊無愛大都市个生活，伊袂追求流行，甚至𪜶老爸佇房間共伊攢一台電視，伊嘛講無愛看，伊無愛受電視束縛，若欲看新聞，電腦就有，我意識著伊所追求--个是簡單樸實个生活。後--來，家己去Halifax 踅-踅看看--leh，轉--來就講伊欲申請去遐 个病院工作。我對囡仔个態度是：無試鹹tsiáⁿ 毋知好䆀，若毋是去做歹代誌，我攏支持。講真--个，囡仔大漢，伊嘛已經決定个代誌，做爸母--个雖罔 毋甘伊來離開身邊，總--是，嘛是愛放手。對這點我就真欣羨蹛佇台灣个親tsiâⁿ朋友，好親像囡仔欲讀啥、揣啥頭路、甚至結婚个對象、婚禮按怎辦，攏爸母掌握進行，這種情形佇北美，至少佇 gún兜是行袂通--个。
        就án-ne，申請著工作，佇 遐工作中間，嘛 那 硩準備欲去宣教个代誌。經過三年，伊講因為宣教機構要求愛有神學个知識，所以伊欲轉來Toronto 个神學院修神學課程。心內硩歡喜會-當 閣 敆伊捎ⁿ-敆生活做伙，嘛 硩歡喜佇 這段時間伊無拄著欲結婚个對象，án-ne就較有可能留佇 Toronto。Siáng知，偏偏仔佇伊欲轉--來个前一禮拜，伊敆朋友去𪜶兜thit-thô，佇 彼个城市个教會熟sāi著我个囝婿。我就怪gún大查某囝，「攏 嘛是你，共伊報去遐遠个所在。」伊共我應講：「Án-ne 猶真近--leh，本來伊猶準備欲去非洲--leh。」有影都 著，當初非洲、Paraguay（『巴拉圭』）、法國攏 佇伊个計劃內面。千算萬算，毋值得天一畫，咱愛伊留佇身邊，偏偏仔就是嫁一下遠遠遠。唯一通歡喜--个就是兩人有仝款个信仰，嘛有宣教个意向，目前佇教會敆社區攏有參與事工，將來就看上帝欲 娶 𪜶 行東往西，做爸母已經是愛完全放手个時陣。
       有一工，我敲電話去hō͘--伊，我問講：「你硩創啥？」伊應講：「我佇花園種花。」我縖ⁿ一聲足大聲，「你佇厝--裡連一枝草都 毋-捌挽--過，啥mih你也會曉種花！你毋是看著蟲仔就驚甲走離離。」伊應講：「因為以後遮就是我个厝，所以著-愛整理。」有影有認命閣知影輕重。𪜶兜地大閣倚河敆海个交接點，會-當掠魚，嘛有家己種菜，伊講想欲食啥就去菜園仔挽，食著偌安心--leh。𪜶 嘛想欲飼雞，生雞卵，因為外面个雞敆雞卵攏有Ho-lú-罔，食一寡化學飼料。聽--起-來，ká-那活佇農業社會--leh。總--是閣想倒轉--來，今仔日个社會生活競爭、緊張，造成人真大个精神壓力，看𪜶 án-ne有家己个工作硩做，無離現代社會siuⁿ遠，閣 會-當過田園樸實个生活，這 嘛是會-當為𪜶歡喜个代誌。佇台灣嘛有一寡青年甚至是高科技个人才放棄原本个頭路，轉到佇 𪜶 个故鄉過田園種作个生活，這無啥mih 著 抑是毋-著、好敆 䆀 个問題，是在佇每一个人所意愛、選擇个生活方式。對𪜶來講，會-當過簡單樸實个生活，佇精神層面是較健康快樂--个，這就是𪜶所追求--个，án-ne 𪜶就滿足--啊。若是hō͘你我重頭選擇，咱會選擇佗一種个生活--leh？
