台文通訊BONG報: 火星文毋-通用


作者：孫博萮 SNG, PHOK JÛ （作者是台語羅馬字協會台語認證羅馬字基礎讀寫班宜蘭第二期學員）進前有一擺去羅東个青年交流中心參加活動，入門个時陣，看著𪜶櫃台徛面有用幾若種語言寫个問好，有華文个『你好』、英文个 HELLO、日文个 こんにちは、韓文个 안녕하세요、一種無確定是啥mih語言（讀--起-來kánn-那是香港話）NÉIH HÓU，閣有用漢字寫个『哩賀』。就我个認知，青年交流中心嘛算是一个半官方个單位，使用火星文tsín無妥當，我就透過青年交流中心个面冊迷眾頁共 𪜶反應，表達𪜶 án-ne使用台語火星文『不OK』。結果𪜶 煞傳來一張進前行政院蘇貞昌院長發个「咱只有一粒卡臣」、請民眾毋-通囤衛生紙个圖，我就共應講，伊彼 嘛是火星文『不OK』，而且已經有tsín濟人共伊罵--過--啊，紲--來𪜶應講『語言的傳遞，能夠讓對方瞭解更重要喔！』、『因為並不是所有的人都能夠懂台語的拼音方式』。看到遮，我感覺閣-較生氣，我閣問--𪜶：『哩賀』兩个字是欲傳達啥貨？𪜶應講：「你好」，我就講：「著啊，恁使用火星文，就是加強大眾个無了解。」  若是因為「毋是逐家攏了解台語个羅馬字」，就會-sái去使用火星文來表達，是按怎別種語言 𪜶 袂去寫做『哈囉』、『空尼基哇』、『阿妞哈些唷』？敢講所有个人攏 捌英文、日文、韓文？根本是硬欲 共「死龜tsènn 甲變活鱉」！「中（華民）國流亡政府」過去壓迫台灣本土語言，造成母語嚴重崩崁，這-媽雖然已經有《國家語言發展法》，但是政府單位、政治人物猶原是無注重欲按怎予母語正常化，竟然娶頭做錯誤个示範，實在是非常毋值--得。母語欲正常化，愛 對 毋-通使用火星文開始。無論是使用台語正字、羅馬字、ia̍h是漢羅合用攏好，政府機關、政治人物應該愛家己做pān，毋-通 佇宣傳品內底烏白用。咱 个國民義務教育系統，應該正式共羅馬字囥入去課綱內底，甚至應該愛冗早用羅馬字來取代「注音符號」，予囡仔較早熟sāi羅馬字个使用，對以後學習別種語言攏 足有幫贊，嘛 毋免佇 遐浪費性命、背干-焦學習中華語文遮用會著个 「注音符號」；閣-較重要--个是教育毋-通親像過去干-焦獨尊中華語文，各種本土語言攏應該有仝款个資源敆發展空間，未來咱台灣遮有可能真正建立一个多元文化个國家。#咱來講看māi專欄，本文使用教育部推薦漢字敆臺灣閩南語羅馬字拼音方案。台文通訊BONG報318期，2020年9月出刊。--------------------------------------------歡迎捐款贊助　李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
