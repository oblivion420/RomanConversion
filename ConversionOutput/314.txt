台文通訊BONG報: 有你，真好！ 共《台文通訊BONG報》致敬
相拄
——台語社《掖種》牽線
相-捌
——投稿《台文通訊BONG報》
相隨
——「阿却賞」台語繪本獎
#台文通訊30歲 專欄，本文使用教育部推薦漢字敆臺灣閩南語羅馬字拼音方案。台文通訊BONG報325期，2021年4月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

作者：林榮淑話頭文化是做伙生活佇仝一个所在，某一个民族个生活方式。伊个心臟是符號系統——文字。台語文化予生活佇 這塊土地个人知影咱是啥mih人、咱 欲行去佗位。《台文通訊BONG報》 ，島嶼母語文化雜誌界个頭人，一路行過30冬。Pho̍k仔聲21世紀資訊爆炸、5G 个新時代來--啊。佇生產量大、速度緊、碎糊糊个資訊敆 較完整智識个冊本中ng，紙本雜誌這个媒介猶徛佇 成重要个位置，因為伊對現在發生个代誌tiānn-tiānn做系統性个開拆 敆應聲，這款重要性是袂-當 予別種媒體替換--个。尤其是過去錯誤个語言政策，予 咱 个母語受霸凌、賰一條細細條氣絲仔，台文雜誌承擔个歷史擔頭是偌nī重啊。一本雜誌个性命史敆人類个生長發育史仝款仝款。落塗、紅嬰仔：七坐八爬九發牙、歪歪tshua̍h-tshua̍h學行路、兒童、少年……30年一路行--來，天災人禍無ji̍h電鈴，三不五時搜人膎。巨風吹、暴雨沃、滾蛟龍硩，猶活leh世間，佇島嶼文化界算是罕有品種，是偌nī仔無簡單！尤其是一本毋是政府出錢發行个雜誌，一本hông歸類文化邊仔墘个台文雜誌，行過坎坎khia̍t-khia̍t烏烏暗暗寂寞路，無怨嘆無後悔，勇敢擔起「任重道遠」个人文使命。伊是siáng？免懷疑，是伊，是伊，就是伊。《台文通訊BONG報》，pho̍k仔聲鼓勵--一-下！30歲生日蠟燭點予 著，是偌濟人出錢出力，一手接一手，流落算袂完个汗水參血水。《台文通訊BONG報》已經佇島嶼台語文歷史冊頁雕刻出予人尊敬个扉頁，海內外關心母語个人攏看佇目睭內，無人敢講一句毋是。相拄——台語社《掖種》牽線出世佇阿猴城个四年級生，台語是我个母語，台語文是性命个本色。國民黨政府對烏水溝彼爿落-phâu來台灣，提華語當做唯一个「國語」，強勢語言政策全面洗腦，母語遭受無情欺壓。南部囡仔佇學校，雖然大環境強迫阮講華語，放學轉--去，參厝內个人、厝邊隔壁、親成五十、朋友八十攏仝款會用母語交流，台語猶原徛在在。結婚綴翁婿搬蹛台北城，這聲今 攏害了了--啊！好佳哉！仝款佇阿猴城生長个戶長對跤踏个 這塊土地有認同，伊知影台語文化个 媠 敆價值，堅持後生出世先予學講台語。佇天龍國眷村出世个囡仔欲講台語，愛有堅強个意志抵擋四方射--來个異樣眼光，敆厝邊頭尾相比phīng，牛敆馬吼無仝聲。冊架仔三不五時出現台語文工具冊：《彙音寶鑑》、《福全台諺語典》、《台灣俗語辭典》……。信箱內面發現《掖種》，遮知影戶長儉腸呢肚攢 sai-khia寄付台語社。紲--落-來，郵差送來《台文通訊》、《台文BONG報》--啦。單跤單手菜鳥仔老母規工leh舞連紲來報到个兩个幼嬰，頭殼內貯--个 攏是「柴米油鹽醬醋茶」，遮-个 ta̍p-ta̍p-tih-tih日常生活縛死一个人，可憐个家庭主婦，無閒工嘛無心情讀啥mih《台文通訊》、《台文BONG報》。看著查埔人下班轉--來，大pān 曲跤啉茶研究台文，一腹肚个欣羨、怨妒敆好奇。趁囡仔睏入眠，紲手提起來影看māi，羅馬字敆我無熟sāi，只好那看那臆。意思加減讀走精，一點仔攏無關係，台語是會-當書寫个一種語言，拍開目kheh人个視野--囉。  夭壽佩服遮-个有眼光、有智慧、寂寞忍耐會 牢、為著台語文化奉獻心血、行leh上頭前開路个前輩，無計較個人利益，發行台文雜誌。下勻仔綴 leh後壁，有䘼 通 覕，就袂 遐-nī仔艱苦。台文種子無聲無sueh掖佇一粒愛台語个心田內底，我暗中數想有一工，袂 閣再用「『雞』卵散死」表示「一兩三四」，會-hiáu用「毋-通」代替『母湯』，「跤-穿」袂寫做『卡臣』。就án-ne，一个媠夢——雅正个台文書寫，恬恬佇心房編織……。相-捌——投稿《台文通訊BONG報》1996年熱天，細漢後生國小出業，飼囡仔階段性任務暫時到一段落--啊。家庭主婦拍開門窗，金金看外口个鳥隻，自由自在佇闊罔-罔 个天頂飛來飛去，想欲 閣再踏入紅塵个決心愈來愈強。天助自助，我佇教育邊仔墘抾著io囝主動擲掉14年个教員飯碗。後中年期查某重現江湖，趁錢以外，閣 會-sái做家己有興趣个代誌，毋-若 會-sái增加生活个質感，閣 會-當提高性命意義參價值感。掖佇心田个台語文種子，暝日huā-huā滾。趁機會對特殊學校高職部考試徙去國小上班。就án-ne揣著較濟機會參加無料个台語研習，嘛 敨腰肚仔錢報名台語社辦个研習班、台語文學營……。講透機，ǹg望敆台語文成做tah-lia̍p 个朋友，自我挑戰，報名參加演講比賽。戶長聽著成績「2001年台北市語文競賽北區小學教師組閩南語演說第二名」，大醋桶隨車倒，酸糾-糾 个 氣口：「Hannh？像你這款台語，就得著演講比賽第二名！」老查某涼涼仔回喙：「好佳哉！你毋是小學老師無資格參加，若準你有報名比賽，我就加一名，變成第三名--啊。」厝內彼兩隻小犬聽甲 欲笑閣 毋敢笑，表情夭壽趣味。2017年12--月出刊个《台文通訊BONG報》（第285期）佇「逐家來phò-tāu」專欄刊登〈乞食趕廟公〉。這是我第一擺佇《台文通訊BONG報》留--落-來个文字跤印。足感心，足感恩。時代變遷，徛蹛台北城，強勢語言「橫行霸道」 ，佇華語窒倒街个大環境，聽、講、讀敆寫幾若十年，完成一篇台語文章愛磨不止仔久个時間，錯誤猶原袂少。Hainnh！加上佇學校上班，慣勢使用教育部公佈个「臺灣閩南語推薦用字」，羅馬字較少使用，進步真有限。古早人講「三日無餾，擘 上樹」，足感謝專業編輯老師無棄嫌閣無惜時間，修改失誤个所在，恩情永遠囥藏心肝底。相隨——「阿却賞」台語繪本獎有編輯老師免費指導、修改文章，佇台語文書寫路頂，勇敢向前行--去。抾著時間，就綿死綿爛一直寫。就án-ne，我這隻老龜母暝--時慢慢仔爬，日--時沓沓仔趖。「天道酬勤」，嘛算是我好運到，《小隱士想欲有一間厝》得著「阿却賞」中高年級台語繪本獎。美夢成真，夭壽歡喜。一个浸踮兒童文學研究所超過十年个人，出版繪本總算是有交代。閣-較樂暢--个是，伊是台語文繪本，這是兒童文學研究所成罕見个成績。多謝《台文通訊BONG報》娶路，予我安安穩穩hua̍h出穩當个跤步，徛佇「李江却台語文教基金會」巨人个肩胛頭頂，畫出個人歷史性个一撇，華語諺語『無心插柳，柳成蔭』。感謝再感謝，牽成我有機會為台文奉獻一絲絲仔氣力。致意敆祝福台灣上有溫度个 阿-jí-sáng吳念真，一位真心守護、連結記持敆語言个藝術實踐家。伊主持个綠光劇團是全國上受歡迎个戲劇團，「人間系列」連紲 足濟年，戲一推出，門票隨搶完。拄開始，全劇使用台語，聽無台語个觀眾捌吵欲退票。十幾年了後，已經有人開始感謝先覺个堅持。是啊！台語八聲，幼路媠-冬-冬，聽入耳空內，偌爽你敢知？語言講出喙，只是基本款。若準干-焦口傳，伊早慢也是會斷根。新世紀新時代个精神愛建立佇祖先沿路粒積傳--落-來个文化頂頭，台文書寫傳承這塊土地多元文化，創新閣再發揚光大，成做咱台灣人共同个價值。一本雜誌佇短短个時間內，成 僫改變『積重難返』个社會偏見。不而過，古諺講了好「草仔枝，嘛 會 羹倒人」、「毛毛仔雨，落久塗也會 澹」。每一期雜誌有一篇文章，有一段話，抑是一張影像、圖片會-當促發咱對台語文化有較濟个討論敆想像。一期一期、一篇一篇、一段一段、一句一句媠-氣 个台文；一張一張有意思个圖片、一張一張有特色个影像，粒積--起-來，就成做一首台文个史詩，就成做一曲台文个交響樂。《台文通訊BONG報》30歲生日快樂！《台文通訊BONG報》食百二！ #台文通訊30歲 專欄，本文使用教育部推薦漢字敆臺灣閩南語羅馬字拼音方案。台文通訊BONG報325期，2021年4月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
台文通訊BONG報325期，2021年4月出刊。




郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會
◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
