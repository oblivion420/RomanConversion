台文通訊BONG報:  淡水風景
王昭華 敆朋友約食飯，ǹg伊借DVD、借冊。大路邊个巷仔口，三角窗个餐廳拜一無開，亭仔跤暗趖-趖，對面另外一間西餐廳光hiáⁿ-hiáⁿ，抑無，就來去彼間！──落崎个打馬膠路，車一台比一台tsông 較雄，擋仔塌心酸--个，無啥效⋯⋯逐擺佇 這 逝街leh路邊趖，攏有「欲死煞無較快」个覺悟，免考照个行路人，步輪毋是就免技術，若無才調行一條直線，跤步一下lio̍h歪掣，後壁面个車，特別是規隻衝落崎个公車，袂輸就會 對耳空後搧--過-來，一粒頭殼削半爿--去。

朋友猶未到，踮三角窗个亭仔跤相等。遮歇睏一工無做生理，店口塗跤看著那幾若日無piàⁿ掃，紙、罐仔、塑膠袋仔，雄雄彼下，非常ǹg望會-sái徛佇一條夭壽清氣个街仔路邊，煞正經想袂起--來，頂一擺，捌 佇佗享受過彼款「夭壽」。Tsiâⁿ想欲改變家己一向个習慣性：看有通養成較好過日个習慣--無，凡事「抾紅點」，毋-通去到佗看著啥，攏 leh 共人「抾烏點」──卻是，難啊，佇清幽美景个古蹟園區散步，忽然間，牆仔頂毋是一隻貓leh 敆你相對看，是一罐毋知啉有完啉無完个飲料罐仔tshāi 佇 遐，現現leh等你看會得過看袂得過。這 猶好，紲手共收--落-來就好。若是去到沙崙海墘，彼規大phiàn沙埔有--个無--个 pùn-sò，一世人看抾 會了--袂，「恆河沙數」个 pùn-sò啊，唱「耶和華祝福滿滿，親像海邊塗沙⋯⋯」个時，彼塗沙內底攏有碎玻璃片。
就座，菜單送--來，服務生先做伊無閒別桌。朋友講我拄遮 敲電話hō͘--伊个時，伊人tng 佇-leh 𪜶社區个法會現場，這-陣頭殼猶 lio̍h仔會眩──頂禮拜，一个淡江个學生囡仔對七樓跳--落-來，今仔日做頭七。
朋友點素个炒飯，料tsiâⁿ phong-phài，khe-遮-puh炒个飯紅紅，看著真好食款；我平常時家己煮較無tam臊，出來外口就是愛食好料--个，點一份仔『藍帶豬排』換口味，並無因為這个消息食袂落--去。「我真正攏無同情心⋯⋯雖然人無需要我同情⋯⋯huh！」吐一下大氣，「我較同情hō͘錢逼甲走無路自殺个人。」感情，有啥mih 袂得過--个？一个囡仔欲有通讀到大學，爸母自細漢lia̍p屎lia̍p尿做牛做馬費心tshiâⁿ持，竟然喝死就死，想欲死就死──我知影我个想法足粗魯--个，全無帶念個人个自由意志，毋-閣，也無啥mih 袂徹假徹个哲學思考就是。
「無請道教个 sai公，驚動作siuⁿ大，hō͘社區个人感覺無好；請農禪寺个師父來主持，正扮、正信个佛教，無大細聲giang-giang-giang 个儀式，嘛無燒金。朋友信密宗，家己共燒一寡有畫金剛杵个紙，聽講化這種錢，閣-較惡、較歹个鬼嘛 毋敢搶，往生者本人一定收會著。」
「喂！另日著到我，你嘛 愛燒這種--个喔！在生散甲鬼毋掠，做鬼就愛 較好額。」
「無問題！我一定攑規箱燒hō͘--你⋯⋯」
實在一點仔都無好笑个 耍笑。
「是佇恁倚內底中庭彼爿跳--落-去-个，抑是ǹg大路這爿？」
「大路這爿──」這十外年來，淡水鎮內往外環線登輝大道彼向，大樓一棟一棟liòng 懸--起-來，逐棟有夠濟層，逐層有夠濟个窗仔門，日頭欲落海个時，逐戶攏 khōng金包銀，媠-冬-冬，暗時徛遠遠共算電火著幾葩，大概仔就掠會出「空屋率」。朋友个厝已經買幾若冬--啊，我遮去過無幾擺，三房一廳，大學附近个大樓，一个社區毋知幾百戶，套房、兩房、三四房攏有，有个是徛家，有个租學生。大樓个生活型態，全台灣應該攏差不多，淡水个大樓敆人無仝，是無仝佇看--出-去彼个view，彼个fu。
𪜶 佇大路斡小路入--去、算較 iap-thiap 个內底面，e-hng時較暗、較肅靜，對面是低--落-去个野地，規大窟草埔連到新市鎮預定地彼爿--去，樓仔是猶未起，毋-閣，應該早慢个代誌。客廳窗仔邊看--出-去，無偌遠个登輝大道，就像對面彼條崙个低腰褲帶，暗時，車燈閃sih，日--時，公路較 懸--起-去拄好一區墓埔，逐塊墓牌攏仝向，那面仔攏 斡 對 這爿來，敆咱活--leh 个人相對看。
毋知這个社區，有因為這个原因厝價踏較低--無。像gún附近，規條街唯一个空地、拖到這-陣 遮 欲起个建案，就是敆馬偕墓園相對看彼塊。開門敆墓埔對對對，民間一般人攏 介無愛，無定長老教會會友會 tìng意這「最後个徛家」。會記eh第一擺參觀朋友新居，幾个知己慶祝伊流浪到淡水遮濟年，總算有一个家己个厝殼、一个「歸宿」。彼工，我徛窗仔邊、倚露台看風景，發現彼 phiàn公墓。「哇！彼 phiàn墓埔足好看--个！」攏是舊墓，大概是逐工攏看會著觀音山敆滬尾街个囝孫，閣逐工攏有通染一擺淡水暮色，薄薄一層染過幾若千擺甚至萬擺以後，墓埔一點仔都無恐怖个感覺，葬佇 遐 个祖先，就像坐佇「環型劇場」个觀眾席，逐工看淡水leh搬戲——雖然登輝大道个車河佇跤底日也流、暝也流，若活人一定擋袂-牢。
「介少人感覺墓埔好看⋯⋯」我會記--得，朋友是án-ne應；嘛 遮去想著講，人入厝咱來hông.請，煞 leh呵咾人兜看--出-去个墓埔，這有影足白目！朋友有leh修个人，無禁無忌，毋-通見怪就是。
跳樓个少年囡仔，就按這幕風景共跳--落-去-啊──聽講，伊自細漢爸母就過身，阿姑tshiâⁿ大--个，來淡水讀冊，愛著一个大伊十七歲、有家庭个婦jîn人，𪜶是佇教會熟sāi 个基督徒。
我食『藍帶豬排』，閣附一杯咖啡。真正是無同情心，人嘛無需要我个同情。毋-跔，漸漸家己也明白，無同情心个根底，是因為猶需要一tîng厚殼、橂殼，佇性命个核心，猶有袂堪--得个燒、袂堪--得个軟，袂堪得摸--一-下、動--一-下、小磕--一-下个神經線。
大學个少年家，巧--个、giàn--个、愛虛hua--个、pì-sù--个、會-hiáu想--个 袂-hiáu想--个，總--是青春。Phāⁿ妹仔、逐七仔、愛著查某囡仔，失戀，哭哭--è，明仔載抑是明年，又閣是一尾活龍──Khò傷、tshè傷、挵傷、鬱傷，應該攏有擋頭，拄伊會過啊！但是這个少年仔，伊leh揣--个，可能毋是遮--个。
揣老母？揣老爸？揣上帝？走揣一份失落个親、永遠个愛？⋯⋯我無法度體會伊个痛苦，毋-閣，知影彼一定真痛苦。
佇別人个痛苦頂面搓鹽，毋是欲豉起來做記念，是欲看有通 tsuh一寡錢水出--來-無，時機䆀-䆀，加減敲、加減khîng：某某時報地方記者ǹg社區管理委員會明示，若無補貼幾kho͘銀仔，拍算新聞內底欲將社區个名報--出-來。到底猶是活人較贏啊！──在陰間地府，厲鬼就猶-閣有毋敢提个錢，咱人間陽世遮無這套規矩。
七樓，真正就án-ne跳--落-去，佗一條詩歌、佗一段《聖經》節會-sái安慰這位少年？⋯⋯
這七工，經過一个大風颱，樹仔倒幾若欉--去，菜價起甲貴蔘蔘，作穡人欲哭無目屎。淡水開始涼冷--啊，這-陣，lio̍h仔leh 霎雨綿仔。少年--个，願你安歇佇爸上帝个慈愛恩典。（2007/10/8-9淡水；2012/7/27屏東）
