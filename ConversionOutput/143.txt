台文通訊BONG報: 上媠 个查某 (頂葩)
藍春瑞 

老兵共我報，洗衫免煩惱，阿香hō͘你靠，pâng-thīⁿ無差錯


骨力一直做，眾人攏 硩褒，古意生理好，不時人洘洘
曲盤放硩 gô，規間阿兵哥，壁頂花kô-kô，寄對台灣島
記智有一套， 拄著錢就討，賒數 毋-捌倒，無人嫌囉嗦
附近齊阿婆，少年揣攏無，干-焦伊一个，袂輸咱大嫂
身材無偌lò，體格差不多，罔 khue準拭-thô，無魚.蝦嘛好



『小徑』倚佇部隊个邊--阿，對營區行--出-來是五分鐘niâ。我來个第二工，趁講免徛衛兵、免作穡个 làng站，suan出來營外罔行罔 趖，遮知影金門猶有這款老百姓硩 徛家个庄跤所在。幾塊崁水泥瓦，用磚仔khōng 个低厝仔，lang-lang 攏無相連，門扇攏拍開開，內底个家私頭無講介鋪排，親像tshāi神明公媽个尪keh桌、八仙彩、膨椅、茶几、電視、lia̋n-子-kuh...，遮--个看會著个裝設敆咱台灣个庄跤厝仔，小可會比phīng--得；逐間加減攏看著 一~兩个齊是梳頭tsang 个老阿婆坐佇亭仔跤開講，顛倒查埔人攏 毋知走去佗，連半个影跡都無看--著；行一輾轉透，攏是徛家个民家厝，無人硩做生理、賣物件；雄雄行對 一條狹狹仔袂相閃身--得个無尾巷，遮影著一間內底有兩檯撞球床，外口無吊跤̋n-páng 个店仔；倚去問內底个厝主，遮知影耍一tshê五kho͘ 閣 著-愛家己記分，干-焦ⁿ一搭个生理場。厝前後壁个塗路、巷管，攏無拄甲半个人；啊若上大通个打馬膠路，極加是兩隻計程車會相閃--得，應該無就ⁿ四米闊遮 著，有tshāi一枝鐵做--个，地號名寫『小徑』个公共汽車牌仔，我徛 佇 遐 siòng一睏，也無khuàiⁿ 甲半隻車來，照án-ne來臆，『小徑』猶算是iap-thiap 个草地所在，生成就無幾个人佇 遮出入。踅 甲差不多欲透--啊，看講猶早早，我閣 斡 轉去撞兩tshê仔球，耍煞，撏十kho͘ hō͘厝主，我就走--啊。 跳工，我khîng一寡佇高雄壽山替換--落-來个軍服，跍 佇水槽仔跤thuā衫，有人倚來問講：「會ⁿ...；你ká-那是頂日仔新來--个，是--毋？」  「下ⁿ啊；頭尾工總算，遮來三工...」我焦ⁿ頭閣 順紲 徛起來講：「你是按怎看--个？」「先請教你貴姓、幾梯--个？」伊穿一軀洗甲強欲褪色，毋-閣 暝角熨到tshio-tshio-tshio 个軍服，伸手徛來我个面頭前欲 遏。「藍...」那 共手蹄仔拭hō͘焦通 遏手，那 閣講：「979梯--个。」「是án-ne--啦，藍--先-生...遮 个老兵，無人家己洗衫--个；若有，就是新鳥仔！」「無人家己洗衫？」我有淡薄仔hò͘ⁿ玄就 閣問：「你是講遮有替人洗衫个所在，是--毋？」 「營房外口个『小徑』遐 就有--啊，我身軀這-軀就是遐熨--个；開一絲仔錢niâ，就免艱苦濟蓋，做查某人加-lé！」「昨hng我有去遐 踅，ká-那無个款？」「Án-ne你行無夠透...我報--你；對撞球間个後壁溝出--去，碰著一條三叉巷仔，斡正爿入--去，就看--著-啊。」「多謝--你，有閒我會 閣去揣」「加行--幾-步-仔，一定揣會著...講到遮 就好，啊無我先失禮...」


（後期紲接）
