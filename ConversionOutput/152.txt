台文通訊BONG報: 221世界母語日（有聲♪）
◎Tiuⁿ Ho̍k-chû（張復聚） 




逐年2月21是「世界母語日」（International Mother Language Day, IMLD）。Che是聯合國tùi 1999年開始个政策。 

1947年敆印度做伙tùi英國獨立--出-來个巴基斯坦國（Dominon of Pakistan），分做東巴基斯坦敆西巴基斯坦。東巴基斯坦就是chit-媽 个孟加拉國（Bangladesh）、西巴基斯坦就是現今个巴基斯坦國（Pakistan）。彼當時，西巴基斯坦主要語言是『烏爾都』語（Urdu），東巴基斯坦是孟加拉語（Bengali）。1948年巴基斯坦國宣佈唯一官方語言是『烏爾都』語（Urdu），引起東巴基斯坦大部分講孟加拉語人个不滿，開始積極爭取孟加拉語嘛成（chiâⁿ）做官方語言。 

1952年2月21，今仔日孟加拉首都个達卡（Dhaka）大學个學生敆爭取母語權濟濟群眾佇高等法院附近遊行，hō͘警察開銃掃射，有四个學生死亡，引起暴動！Che可能是人類歷史中因為爭取語言權造成死亡个頭一擺。後--來巴基斯坦當局佇 1956年2月29宣佈孟加拉語chiâⁿ做第二種官方語言。Chit-媽，逐年2月21是孟加拉國个國定假日。 

聯合國一直到1999年11月17 chiah制訂每年2月21做「世界母語日」，tùi 2000年起實施。後來又閣定2008年做「世界母語年」! 不管是母語日抑是母語年，重點是鼓舞保存母語，使用母語，發展母語，促進多語教育敆多元文化。聯合國教科文組織佇會員大會第12號決議案提倡「多語教育」，意思是佇教育中使用上少三種語言，就是母語、地區抑國家个官方語言敆一个國際性語言。 

聯合國對語言人權个政策是：1945年發表世界人權宣言，確認語言權是普世價值；到1996年閣制定世界語言權宣言，承認所有个語言攏有資格成做官方語言（official language），2001年嘛發表世界文化多樣性宣言，確認文化多樣性是世界个財富。 

倒轉（轉）來看台灣，本土語言hō͘外來政權壓迫超過100年。Che 100外年是人類文明發展上濟、上緊閣上關鍵个坎站；咱 个本土語言soah一直被蹧躂敆迫害，特別是經過六十年中國國民黨án-ne 个文化大屠殺（culture genocide）了後，咱 个母語已經賰無半條命。 

真無簡單，台灣民主化加減hō͘ 咱希望。到1999年當時个教育部長楊朝祥chiah 佇 chiâⁿ百位學者、立委敆母語運動人士个面前親喙答應國民教育一至九年每禮拜欲實施一至兩點鐘母語課，害咱歡喜到半小死！結果--leh？眼時前實際情形是國小一至六年級逐禮拜干-焦有一點鐘！若用聯合國个標準來看，che根本是否定台灣人基本人權！ 

2007年扁政府制訂「台灣母語日」，希望學校每週定一日為母語日，鼓勵學生當日盡量使用個人母語，也呼籲主管機關進行「母語日訪視」，鼓勵師生講母語，發現教學相關問題閣協助解決，本意chiok讚。毋-kú因為母語成績無列入考核，升學考試嘛無納入考試題目，比1996年个「認識台灣」課程閣-較無受重視！Chit款政府閣大聲講是「人權立國」？好佳哉，母語教育高雄市猶算有認真硩做，會-sái講是全國做了上讚！咱希望綠色執政十三縣市做伙認真來做，陳市長菊姊應該會-當做示範。 

真不幸，到2008年以後馬政府就無閣再要意母語教育。連母語教育經費嘛一直減少！本底規定母語老師上慢佇民國100年愛通過認證chiah有資格繼續教，嘛是hō͘馬政府硬延後到民國105年；毋-kú，到時會 閣拖偌久，無人有把握！本來，蔣偉寧部長舊年有答應欲 佇新課綱規定國中「必修」母語，勉強符合當初楊部長承諾，但是soah hō͘新任部 

長否決！焦ⁿ，幾日前新課綱hō͘台北高等行政法院判決「違法」，關心本土教育个朋友應該繼續爭取台灣囡仔个基本人權—母語受教權。本土縣市長絕對有責任勇敢來承擔！ 

上尾後，我用2002年寫个 二二八台語詩文來結尾，順sòa 數念二二八和平紀念日（Peace Memorial Day）： 



1947　二二八 



車聲

掠人个 hoah聲

噪耳个「國語」聲

銃聲

哭聲

驚惶講袂出个心聲

攏 猶 佇 咱 个喉管硩喉叫

攏 猶 佇 咱 个心肝íⁿ仔硩滾liòng

攏 猶 佇 咱 个頭殼底硩拍phún 



五十五年後个 chit-媽

二二八个銃聲

已經chiâⁿ做台灣新性命个紅嬰仔聲

二二八个陰影

變做致蔭台灣个樹影

二二八个驚惶

Hō͘ 台灣勇敢向前行

二二八个傷疼

Hō͘ 台灣人勇健去拍拚

二二八講袂出个心聲

攏 chiâⁿ做新台灣个 pho̍k仔聲 



焦ⁿ

咱 攏無閣再驚惶

逐家心肝掠hō͘ 在，跤步無牽礙

大pān大pān攑頭向前行

行向光明个世界

行出美麗台灣个未來 




註：

1.官方語言就是政府各類公文書所用个語文。

2.聯合國教科文組織世界母語日網頁。



（本文使用傳統白話字。作者是台灣南社社長、李江却台語文教基金會董事）
