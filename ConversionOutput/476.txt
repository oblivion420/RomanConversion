台文通訊BONG報: 薰廠懷舊
#台語行讀 專欄，本文使用教育部推薦漢字敆臺灣閩南語羅馬字拼音方案。台文通訊BONG報321期，2020年12月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

主講／鄭勝吉記錄／吳宛霖本活動由台灣蠻野心足生態協會主辦，李江却台語文教基金會協助記錄。今仔日个「台語行讀」是安排鄭勝吉老師（台灣傳統建築講師）娶逐家來熟sāi 咱 个舊厝邊——松山薰廠1。早起雨水落袂煞，到甲下晡按捷運站出--來準備欲去會合點个時，雨水猶原是tsha̍p-tsha̍p滴。Ua̋！今仔日个活動敢 會 予雨水影響，煞無人來--leh？心肝內giâu疑罔 giâu疑，跤步uân-那無停睏，繼續ǹg敦化北路方向行，一直到甲 欲正斡入去忠孝東路553巷个時，e̋，巷仔內人聲tshi-tshi-tshā-tshā，閣一步斡--入-去——媠--啦！20外个人呢！跤步自án-ne 煞輕鬆--起-來，趕緊行倚去hām眾人熟sāi、la-le--一-下。眾人哪會 攏無予雨水tsùn-būn--著--leh，有leh分享頂改行讀--个、有講著施工中个大巨蛋--个、嘛有牽著到「可悲」市長--个，連薰廠內面个鵝嘛 跤-穿 phia̍t--一-下phia̍t--一-下，行出來迎接兼陪翕相。時間過了真緊，2點liam-mi到，松山薰廠行讀正式起鼓，若是一般tik 个活動，一定愛按薰廠大門開始進行，最後來到上後壁个生態池遮結束。毋-閣 這 改老師煞無照án-ne行，顛倒是安排對尾溜起行。我心內leh想，鄭老師確實是有用心遮 會 án-ne安排，因為現此時个「松山文創園區」若是拄著假日攏 嘛人kheh人，若是欲做較幼膩个導覽介紹，就加減會受著影響。生態池附近環境幽雅sù-sī，遊客較罕得來，真適合咱行讀个進行。1937年个時代，薰毋-若是日常生活使用，嘛已經是民間年節仔送禮个時，大方閣實用个禮物，台灣總督府專賣局2為著薰枝个生理愈來愈加-ia̍h，台北後車頭ê「台北煙草工場」3  个生產規模已經袂-當應付市場个需求，開始起造「松山煙草工場」。工場个規劃參考國外先進个工業村概念，除了火鼎間4、作業場、機械修理房敆煙草工場，閣有食堂、浴間、宿舍、托兒所、io嬰仔室、飼乳室、福利社、醫護室、手術室、藥局等，員工个福利設備齊全，會-sái講是咱台灣頭一間模範工場。工場用地選佇有縱貫線嘛有瑠公圳分流个所在。縱貫線會-sái 共規箱規箱个薰運送各地供應民眾，也會-sái載去基隆上船通好外銷去南洋敆中國个華中、華南地區，當然嘛有利用公路系統運送--个。薰枝个生產嘛 愛用著大量个水，利用工場內塯公圳支流，成做一窟大貯水池（thú-tsuí-tî）除外，閣有起造淨水池、水井敆淨水場。除了做消防用水以外，嘛 會-sái供應清氣水予灶跤間、浴間使用，án-ne 燃茶煮食閣兼予工人洗除規身軀个薰味，工場四箍輾-轉也有護場河敆河溝來保護。1939年「台灣總督府專賣局松山煙草工場」完工，開始生產薰枝，員工計共大概有1,200人。彼時猶無全自動个包裝機，工場是半自動化，愛靠手工共薰橐入去薰盒仔內遮-閣封--起-來。聽講遐-个女工，因為逐工个 空-khuè路攏 相-siāng，尾仔練甲 那像攏有甲一肢機器手--leh——手伸--出-去、la̍k--起-來拄拄好就是20枝，跤手鈕-掠，做甲 足自然--个。工場內女工包裝个過程，成做足心適个畫面。到甲 1987年，包裝機早就是全自動--个，女工包薰个手藝已經無「用武之地」，嘛早就失傳，這年薰廠員工差不多有兩千人，薰枝个生理擤 甲 袂講--得，松山薰廠个總收入新台票210億，是「薰草局」5總收入个三分一。當年个薰廠，除了鐵枝路敆車路以外，邊--阿 毋是田就是園；後--來，人口增加經濟發展，薰廠已經予鬧熱个台北市東區所包圍，上唌--人--个就是這 phiàn有價值个土地。嘛有傳出政府機關欲用kōo廠區做其他个路用，致使薰廠个提昇計劃受著影響、阻擋，產量按上懸 个 200萬箱調降到100萬箱，員工sok到800人。尾手閣因為「巨蛋案」个緣故，1998年松山薰廠正式停止生產，人員、機器設備搬徙去台北薰廠。2001年台北市政府共松山薰廠指定做第99處市定古蹟，其中辦公廳、工作場、火鼎間、一號到五號倉庫是古蹟本體，蓮花池、運輸軌道敆戰後新起个倉庫嘛是古蹟保存範圍。2011年松山薰廠轉型成做「松山文創園區」對外開放。園區予工場內部空間閣活，隨時攏有各種展覽敆小型活動。展覽个內容敆款式多元變化，有民間家己主辦、也有國外專工來展覽--个，嘛有藝術家相招聯合展覽等等，各種主題由在你看，會-當滿足無仝世代个需求。薰廠後壁面个綠色屏風「suan籐」崁 甲密密密个牆圍，摃掉了後，封閉个貯水池變做開放个生態池，工業、消防个作用已經退化，只賰瑠公圳ê人文意義敆大台北市區內底罕得有ê半人工、半自然生態池、綠地。托兒所予電視台借去拍連續劇，戲內底遮是一間冊店，連續劇戲搬煞，冊店煞「搬袂煞」，真正有人來tsih接去經營「閱樂書店」。廠內原本予員工耍野球敆排球个中庭，1958年由林元朗設計做歐洲式古典庭園，用簡單个圖形切割，對中是三層水盤个噴水池，噴水池四周圍是四个三角水池，美觀造景兼消防蓄水，美麗原在。薰廠个南爿運動場hām包裝材料廠已經無看見形影，面頂只有tng-leh施工个大巨蛋工程。聽老師个說明，行過園區看著恬靜个歷史建物，想著挵-挵叫个機器運轉聲中工人个勞動形影；想著貯水池落水了後，一陣人佇 遐 hán-喝掠魚个光景；想著跤手緊mé leh包裝个女工；想著浴間內洗掉臭汗酸兼薰味个工人；想著中庭快樂个野球賽……。當然嘛想著廠長永遠攏是𪜶 leh做， 咱 个人是永遠个副廠長，廠長是做官人，廠務當然是副廠長leh負責。嘛想著佇風雲變色个年代，二二八是因為薰來起致……。 1937年台灣總督府專賣局起造「台灣總督府專賣局松山煙草工場」；1945年戰後，由台灣省專賣局接收，改名「台灣省專賣局松山菸草工廠」；仝年台灣省專賣局閣改制成立台灣省菸酒公賣局，改名「台灣省菸酒公賣局松山菸廠」；1998年松山薰廠停業，人員、機器設備搬徙去台北薰廠。1901年設立，日本時代專賣項目攏總有十項：鴉片、鹽、樟腦、薰草、酒、酒精、石油、番仔火、度量衡、鹽滷（iâm-lōo）等等。1945年6月17廢除鴉片，變成九項。台北薰廠佇日本時代个名，為著配合國民黨政府个「疏遷計畫」，佇 1966年開始搬徙到新北市新店區安康路二段235號。原本个廠區是現時「台北轉運站」个一部份。華語叫『鍋爐房』，日語叫「汽罐室」。「菸酒公賣局」民間俗稱做「薰草局」。#台語行讀 專欄，本文使用教育部推薦漢字敆臺灣閩南語羅馬字拼音方案。台文通訊BONG報321期，2020年12月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
