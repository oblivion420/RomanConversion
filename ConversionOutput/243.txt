台文通訊BONG報: 節能「保」碳救地球
賴朝和
      「節能減碳」會-sái講是這-媽上流行个政令宣導口號之一，毋-閣我認為應當是「節能保碳」較適合。

        讀過自然科學个人攏知影，碳（C）敆碳酸氣（『二氧化碳』，CO2）是完全無仝款个物質，碳酸氣是碳敆 sàng-sòo（『氧氣』，O2）經過充分化學作用以後所產生个一款新物質，碳作用掉若愈濟，產生个碳酸氣嘛愈濟。
       大自然个碳，除了少數是以柴碳、漩石、抑是石墨个型式存在，大部分个碳是以塗碳个型式存在地球上，塗碳自古以來就是人類上重要个燃料之一，這-媽 个發電廠嘛 猶有足濟是使用大量个塗碳做燃料來發電，佇大量塗碳著火个過程中，塗碳會愈來愈少，同時嘛 會產生大量个碳酸氣。塗碳敆石油仝款，是一款無法度再生个能源，無限制个開採敆消蝕，有一工一定會 hō͘人挖了了。塗碳除了是重要个燃料，嘛是足濟民生敆藥物化學品个重要來源，咱若是共伊用了了，以後咱个囝孫就無塗碳通好用，這一定會影響咱囝孫未來个生活，對咱个囝孫嘛 足無公平。其實毋免等到後一代，若繼續無站節來消蝕塗碳，佇咱一代，咱就會遭受著能源不足个苦楚。相信逐家最近對電費个起價攏真無爽快，其中塗碳採買个高度支出就受著足濟个議論。 
      火碳除了塗碳敆 gá-啦（『精煤』）、liân碳（『煤球』）等塗碳个再製品，咱tiāⁿ-tiāⁿ leh使用个火碳猶-閣有柴碳，彼是柴kho͘經過加熱以後碳化所形成，其實敆柴kho͘仝款，親像石油敆天然氣等等个有機燃料，經過加熱抑是著火，遐-个燃料內底所包含个碳元素，有冬時嘛 攏 會先碳化做烏色个碳質，然後就閣繼續產生化學作用變成碳酸氣，所以咱所講个碳能源，除了烏色个火碳，應當嘛 愛包括所有會得碳化敆用火燒个有機物質，碳酸氣內底雖然嘛包含碳元素，毋-閣化學特性敆有機物質是完全無仝款。
      日本發生大地動以後，一寡仔先進个國家開始檢討核能發電个利害敆得失，而且嘛以實際个行動減少用核能來發電，佇代替能源無法度大量俗價使用个情形之下，干-焦ⁿ 會-當使用閣-較濟塗碳、石油敆天然氣等碳能源來補充能源个欠khueh，短期內一定會 閣-較加速碳能源个消蝕，這-媽 个碳能源，價數 猶-閣有起有落，毋-閣地球上个碳能源若減少到一定个程度，佇 彼个時陣，碳能源个價數 毋管按怎起落，一定會 hō͘逐家哀爸叫母。
      為著避免能源價數 佇短期內變做透天懸，嘛為著後擺咱个囝孫猶-閣有塗碳等个碳能源通好使用，咱逐家對 這-媽開始，就愛養成儉用能源个習慣，以實際个行動減少油電个使用，án-ne 遮有法度保留閣-較濟个碳能源，hō͘咱家己敆囝孫佇未來袂因為碳能源个嚴重不足來大大影響著生活个品質敆幸福。
     碳能源个使用猶-閣有一个閣-較嚴重个後果，因為碳能源个大量使用，相對嘛 會產生大量个碳酸氣走對空氣內底--去，空氣內底个碳酸氣若siuⁿ濟，就會引起地球空氣个溫度漸漸變懸，這就是咱所聽著个「地球暖化」个現象。地球空氣溫度若變懸，毋-若一寡仔冰山會溶--去，造成一寡仔較低水个所在hō͘海水淹--去，而且嘛 會逐不時佇世界各地引起無正常个大水敆大洘-huāⁿ，這款个現象會 綴地球空氣溫度愈來愈懸 紲變甲愈來愈嚴重，規个人類生活个安全敆幸福所受个威脅嘛一定會愈來愈淒慘，對 這个角度來看，咱是毋是閣-較應該減少油電个使用，共 閣-較濟个碳能源保留落--來-leh？
     翻頭討論宣導口號个用字，造成地球暖化个物質是碳酸氣，毋是碳，地球上个碳能源若保留愈濟，án-ne空氣中个碳酸氣就會-當愈少，地球暖化个現象就袂變甲 遐-nī嚴重，保碳敆節能其實是一體兩面个講法，所以我認為使用「節能保碳」比「節能減碳」閣-較適合；另外一方面對科學物質不滅定律个觀點來看，碳元素佇碳能源敆碳酸氣中變來變去，碳元素个總數量是無所謂加減个問題，若對碳物質个觀點來看，「碳敆碳能源」毋管講是性質、形象抑是語意，比起「碳敆碳酸氣」，應當閣-較容易hō͘人產生聯結，這 嘛是我認為使用「節能保碳」比「節能減碳」較適合而且嘛 較 合教育理論个另外一个原因。
   「節能‘保’碳救地球」，口號个選用愈簡單愈明瞭愈好，只是我認為咱嘛 愛考慮著口號佇學理上个合宜性，其實話講倒轉--來，按怎講是另外一回事，逐家會得了解而且以行動實際來實行節能个行為，這 遮是咱愛更加關心个重點，但願咱逐家攏 會得鬥陣來推行。
