台文通訊BONG報: 有食閣有掠－我讀《無影無跡》个心得
黃紹寧

《無影無跡》小說集內面有四篇小說，頭篇是〈無影無跡〉，故事大概是描寫做炭礦這个頭路个一寡me-me-kak-kak。包括官商勾結、趁烏心錢，落尾，炭坑淹水，人命毋值錢，男主角阿文嘛因為án-拈行上法院。毋-若 án-拈,內底iá有伊敆查某人感情个膏纏、反背計較、媠某討契兄，挑戰查埔人个尊嚴，共一个查埔人內心个躊躇敆軟tsiáⁿ表達甲真媠-氣。

頭起先，看著「無影無跡」這四字个時，心內閣 leh想講：敢是敆魔神仔有關係，繼續共看--落-去，原來，伊个話頭上尾句，「世間本tsiâⁿ一場空」，其實就已經共「無影無跡」做一个解說--啊。人攏講做炭礦--个是「已經入落塗，只是iá未埋」。但是遮-nī危險个 空-khuè 嘛是真濟人相tsiⁿ 欲愛，因為若挖有炭，這世人就無煩惱食穿--啊,無怪逐家遮興。

小說內底共炭礦个世界寫甲真詳細，有幾若个語詞我攏 毋-捌，作者个台語氣-kháu、聲嗽，佇 阮 這-iân已經罕leh聽--著-啊。這-媽 个少年人𪜶 个台語攏受著華語影響，我嘛 tiāⁿ-tiāⁿ講袂輾轉，佇拄開始讀小說个時，有真濟講法敆譬喻攏 愛唸幾若遍遮 會-當了解。遮-nī原味媠-氣 个台語，確實tsiâⁿ雅氣，尤其是彼段男女情愛動作个描寫，ká-那是佇我个目睭前leh搬演，佇 leh讀个時陣，感覺足刺激，袂輸做賊驚hō͘人發現彼種感覺。

翁某扶持、互相體諒本來就是天公地道，無論是早前仔是這-媽。小說內底，阿文𪜶某無守婦道，落尾離緣敆契兄做伙；阿文煞 敆契兄个前某鬥陣。感情个代誌上歹講，阿文對𪜶某原諒再原諒，是按怎𪜶某嘛是閣去愛著別人--leh？

感情這回事是袂-當勉強--个，人tiāⁿ-tiāⁿ講愛情是tshong-磅--个，兩个人欲行做伙个時一定是互相真意愛，鬥陣了後，遮發現個性袂合，毋-閣 嘛已經結婚有囡仔；一个查某人因為傳統束縛袂-當像查埔人去酒家消敨，只好踮厝內逝囡仔，日子一久，敢 擋會-牢，所以就開始會想空想phāng去揣一寡消遣，佇 這个時陣，閣拄著一个甲意--伊个查埔人，彼種少年時代个熱情、自信ká-那 攏揣--轉-來-啊，莫怪會愈蹽愈深，其實毋管啥人拄--著，攏真僫得冷靜來想，因為愛--著是感情上原味个表現，毋是理智、道理有法度解說--个。

俗語講：「一更散，二更富，三更起大厝，四更拆袂赴。」故事後壁，可憐个工人拄著失德頭家，炭坑淹水，iá未趁錢命就賠了了，規个頭殼攏是錢个頭家嘛 佇 這時精神--啊。因為痟貪，害著遮濟人，毋-閣法院嘛 遮判伊兩年niâ。足無公平，lánê社會就是án-拈 遮 會 袂進步，法律袂輸是leh保護歹人，捌字--个欺負毋-捌--个，實在真可惡。內底有講著：「世間人所結个恩怨，若毋是錢，就是情。」講破iá是為著一字「貪」。

人生在世短短數十年，咱若憑良心做代誌，我想無論是好是歹，內心tiāⁿ-著是安穩--个。人講「歡喜做，甘願受」，嘛有人講「甘願做，歡喜受」，無論你是佗一个，攏 愛對家己个人生負責，怨天冊地無彩工，骨力拍拚較有影，人生親像一齣戲，欲按怎搬遮 會精彩，是無人知；是講咱人tiāⁿ-著 愛有夢，青春美夢也好，戀愛夢也好，因為夢會-當 hō͘人勇氣敆氣力繼續行--落-去，就算落尾嘛是一場空，上無咱堅持過。

讀這篇小說進前，台語小說對我來講，ká-那是生份人仝款，我个台語能力iá有tsiâⁿ大个進步空間。自從Hōng-tin老師推薦我讀藍春瑞先生个《無影無跡》小說集了後，袂輸是焦柴去拄著烈火，煞 牢--leh，愈讀愈興，這-媽我不三時就 leh 敆 這个生份人約會，我想我是命中註定欲 敆伊行一世人--啊。台語小說這-媽對我來講，是有影閣有跡，有食閣有掠o͘h。
