台文通訊BONG報: 坐路邊看人搬戲
王昭華 

暗頭仔食飽出去散步，按習慣，攏 會 踅 對真理大學校園，kho͘一大輾，遮 閣 對淡江中學、小白宮趖--轉-來。這幾工仔難得路線改變，因為，一行到巷仔口，聽著遠遠有放送頭leh拍鑼摃鼓歕鼓吹，原本應該斡倒手爿--个，一下就那 hō͘鬼硞-硞牽--去仝款，隨斡正手爿過。
已經連紲幾若工，新生街个廟仔公搬布袋戲。紅條仔寫毛筆字，貼講是「感應大墓公聖誕千秋暨七月十五中元普渡」——算--來，這是離阮兜上近--个，會-當算是「管區--个」級數个廟，無「分局」个份量，嘛有「派出所」个額。新生街尾，雙爿店面不止仔有夜市仔个氣氛，精差無路邊擔仔排--出-來niâ，有金光tshiāng-tshiāng滾个快炒99，清涼透心脾个  焦-媽-bì-鑢，牛肉麵、蚵仔煎、鹹糜、果汁敆 掣冰、豆花……實際上，已經有一个「廟口」个排場--啊，毋-kù，廟仔公就是廟仔公，敆人正港个神明袂比--得，毋-若門口無通有一塊仔廟埕，連廟身个方向嘛 敆街仔路ǹg仝爿面，毋知是毋是大墓公真會替人想，驚講廟仔口若直接ǹg街路，會去共對面个徛家衝煞--著，對人較歹勢--啦。（註1）自從做囡仔到焦ⁿ，已經足久足久毋-捌 án-ne，坐佇應該是「廟口」个「廟邊」，看布袋戲。「感應大墓公」个廟邊，就是新生街，看戲--个坐街仔這爿，戲台仔搭街仔路對面。規暗，一下仔轎車過，一下仔貨車來，不時就有騎機車--个騎過戲台跤，想欲看閣 毋願停--落-來，十、二十慢速攄--過-去，頭越一爿攏無leh看路，袂輸軍隊校閱leh ǹg司令台行注目禮。「淡 興洲園 水」，「林柏祥 導演」，正中央个細張紅紙條仔，原來是「協元里里長 某mih人 敬謝」，這台戲，一暗毋知就愛偌濟？台仔頂，不時捅一屑仔出--來，彼粒頭tsang崁猶 袂密个頭殼，就是「林導演」--囉？……這-媽 个布袋戲，攏是直接放錄音帶落去搬，較免像以早遐 ngē斗，莫-khuh吊懸- 懸，垂--落-來，喙瀾拄免噴就糊會著，雙手無閒搬戲，一支喙閣 愛激聲做對白。搬一齣戲，無用全精神个氣力敆工夫ia̍h 會-sái？這-媽搬戲加 介輕可，免出聲、免費丹田力，戲尪仔个動作敆錄音帶會配合--得就好。原本有分「頭手」、「二手」，前後場愛相鬥跤手遮有通搬一齣戲，這-媽，一个人出馬就解決。像這位林導演，一半擺仔，我看有熟sāi人擘 對後台敆伊毋知講啥，看伊布景下面彼 sut頭殼蓋嘛越一爿leh 敆人講話，但是，台仔頂个戲尪仔猶原照劇情leh搬，並無走閃--去，動作看著閣不止仔幼秀巧氣，好厲害啊！……食飽siuⁿ閒，坐佇路邊看戲，尤其是像án-ne，敆戲台仔隔一條街，忽然間我想起彼句話：「徛懸山看馬相踢」——唉，若欲看馬相踢，毋免擘 甲 懸山--去，佇厝電視拍開就有--啊。也是坐路邊看人搬布袋戲較清心，坐低低--ā，擔頭罔看。    毋知影蹛附近个人會感覺吵--無？有一台戲佇 遮搬，就算吵，一年嘛 遮吵無幾擺。一條平常時仔已經算tsiâⁿ鬧熱个街仔，有戲齣leh搬，平平嘛是鬧熱，但是氣氛完全無仝。是因為音響放送出來个聲音--pah，北管个伴奏、布袋戲口白个特殊聲調，好佳哉有遮-个已經錄--落-來个聲音，經過三十年、五十年了後，無人會-hiáu講（聽）輾轉个布袋戲台語个時，無定著，廟前个布袋戲齣，猶原是放這款古早古早个錄音帶，毋-著，彼-陣，反勢連CD 都變懷舊記念品--啊！阮 遮 个大墓公實在有影正扮，聖誕千秋，看--个猶原是大宋君臣、總兵敆秀才等等个古戲，若是路草較偏僻个角頭，出牌支有靈siàⁿ 个有應公，做生日，早就請脫衣舞來跳--啊，肉彈「搖--落-去！搖--落-去！」Hiâu-硩-硩、熱phut-phut，siáng 閣 欲看這幾鉎 tēng-曲-曲 个柴頭尪仔，佇 遐弄無影無跡个忠孝節義？今暗，敆我做伙佇路邊看戲--个，有平常時仔就攏 佇 遮 leh出入个老歲仔人、若有鬧熱就會 毋知對佗摸--出-來个奇奇怪怪个人、讀國中煞無hông關佇厝溫書个少年家、蹛佇附近閣 會-sái放leh 葩-葩走个囡仔人，以及，hō͘吵欲看布袋戲个囝兒gíu來到tè、無家己時間个 ma-ma。我想，我應當是歸佇「奇奇怪怪个人」這類較 著--pah。遮--个是我目睭會-當看--著个觀眾——啊若目睭看袂著--个，歹講--喔！真有可能，感應大墓公就坐佇我邊--阿 呢（「大墓公」是一个人？Ia̍h是一kuāⁿ好兄弟？）（「Siau-tsê……你嘛來看戲--喔〜〜）））」），台仔跤雖然是街仔路，毋-kù，對無形界个兄弟無影響--pah，是毋是有一塊仔廟埕，嘛無重要--啊。愛看戲，路中央徛--leh、坐--leh、倒--leh、tshāi--leh 攏 thìng好共看，做「人」--个，欲哪享受會著這款自在。註1.淡水新生街个「感應大墓公」，是我真想欲寫个一間廟仔，但是我對伊完全無了解，廟仔个壁頂干-焦有捐錢个芳名錄，ia̍h無一塊碑一篇誌寫伊个故事。我以直覺判斷，伊應該是年代真久个廟仔，果然，入去共看，正中个靈位是「昭和四年重修」（1929年），邊--阿 閣一塊刻「地基主」三字。關於廟仔个方位，我想，大墓公是leh顧重建街尾，以早，對媽祖宮後重建街擘崁擘崎、擘起來到遮，欲往三芝去，應當攏 會經過大墓公較 著。若按淡水个地形有概念，閣 共樓仔厝攏假影掰-掰--走，就會發現，廟仔所徛个位，是一跡真特別个所在……希望我會-當問著大墓公个故事，若有淡水在地有了解个朋友，嘛請共我報--一-下，感謝。
