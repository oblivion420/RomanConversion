台文通訊BONG報: 鬥陣行向非核無碳


作者：Tshuà Bûn-lī





胎兒安全，台灣安全

台灣健康空氣行動聯盟一直leh拍拚監督政府，如今台灣出世率跙--落、醫療資源無齊-ûn，𪜶 ǹg望改善空汙予囡仔甲大人攏健康，遮 會家庭和氣、國力安穩。

葉醫師講，空汙微粒有濟濟寸尺，上出名--个 PM2.5比ba̋伊-khín細，細甲 痛 會過肺pho、軁過皮膚个毛空。甚至鼻仔拄欶一口氣，PM2.5 對 hiù-kak（嗅覺）神經直接擤去咱大腦，就算大腦有腦hông 嘛閘袂 牢。這兩年閣發現有超細微粒 PM1.0。

葉醫師強調，胎兒對空汙閣愈敏感。尤其胚胎細胞tng-tih分裂个時若 予空汙微粒透--著，胎兒个心臟、大腦成有可能會 著傷。或者是空汙微粒搶leh 敆染色體端粒，予染色體个端粒提早消了了，害胎兒減歲壽。


毋好閣燒塗炭--啊

是按怎會有這種驚--人个汙染--leh？根據統計，空氣內底重金屬有六成个 sin（砷）甲水銀是對燒塗炭來--个。就án-ne空氣健康行動聯盟一直leh關注塗炭電廠个關廠進度。

燒塗炭个電廠主要踮中南部，高雄有興達甲大林，台中有中火，雲林有麥寮。北部有深澳電廠、林口電廠，東部有和平電廠。

現此時發電機有分級，超超臨界个發電機是上有效率--个，會-當燒較少塗炭，發較濟電，親像深澳電廠。高雄个興達電廠是亞臨界發電機，發電效率較 䆀。

葉醫師認同當今政府娶頭喝「非核家園」了後，有共北部个深澳電廠擋--起-來，高雄市煞無張持決定予興達電廠延到2023年。

興達電廠是亞臨界，年歲閣大，kù-sóo空氣健康行動聯盟一直拍拚要求政府緊共興達停--落-來，𪜶 9--月佇高雄、台北雙爿舉辦「927台灣氣候行動／反空汙集會」，送陳情書予中央。


好个空氣是現代个基本人權

北部新个發電廠無愛起，南部舊个發電廠繼續用，到2015年，南北部个肺腺癌个發生率差15倍！既然逐家平平有用電，公pun義務 毋-遮公道，這是爭取喘氣平權，閣-較是健康平權。咱台灣个國衛院一直有研究空汙問題，歡迎逐家佇 Google 搜揣國衛院个研究報告（註）。

會後討論綠電，葉光芃先生講著再生能源較有機會久長用--lueh，塗炭較按怎燒，世界總--是有用到焦 个 彼工。伊鼓勵逐家自省電做起，好好仔疼惜這塊土地，鬥陣拍拚，行向非核無碳个世界。

註：國家環境毒物研究中心，http://nehrc.nhri.org.tw/




編按：本文是9/20棲地復育台語講座－倡議台灣反空汙運動講座摘要記錄，講者葉光芃醫師是彰基婦產科个主治醫師，嘛是台灣健康空氣行動聯盟个成員。台灣蠻野心足生態協會舉辦个「蠻野講堂」對 2019年3月份起敆李江却台語文教基金會合辦規劃十場有關生態環境議題个台語講座，歡迎逐家佇逐個月第三禮拜五暗時七點到九點，同齊來「呷米共食廚房」（台北市中正區衡陽路9號3樓）擴展家己个台語棲地（tshe-tē）！詳細資料會-當看「台灣蠻野心足生態協會」FB專頁。




#棲地復育台語講座專欄，本文使用教育部推薦漢字敆臺灣閩南語羅馬字拼音方案。

台文通訊BONG報307期，2019年10月出刊。



--------------------------------------------

歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox





郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。



◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
