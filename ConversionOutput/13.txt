台文通訊BONG報: 上帝也會講英語
Chiúⁿ 日 Êng



台語佇獨尊華語个政府主導下，hông拍做「方言」，方言相對「國語」是較低級，佇威權殘餘型个官員心目中，母語是干-焦ⁿ 佇厝--nì用--个，連台灣人嘛 hông教育甲家己會棄嫌。這到底是語言無水準？Ia̍h是人有問題？咱 這-媽比對英語个發展就知。




早期海上交通較困難，所以海島个發展是比大陸較慢。佇 1380年代以前，海島國家个英國，𪜶 个語言是hông看做粗魯不雅--个，使用个 聖經是用拉丁文寫，無幾个人看有。拉丁文佇 彼當時是貴族語言，干-焦ⁿ少數讀過冊个 人捌。遮-个情形咱 敢有感覺敆台灣仝款，母語hông看做粗魯不雅，漢字像拉丁文，是貴族語言，干-焦ⁿ少數讀過冊个 人捌。1380年改變開始--啊！



1380年，歐洲宗教改革个先行者John Wycliffe（1330年－1384年），共聖經翻譯做中古英文，猶無介好看，毋-閣已經指出正確个路，就是用家己个母語寫聖經。十六世紀出名个 基督教學者William Tyndale（1494年－1536年）主張應該hō͘普通老百姓攏 會-當透過讀聖經來認捌神，決心共聖經翻譯做英文。佇 彼个時代，羅馬天主教教廷干-焦ⁿ允准拉丁文聖經，而且干-焦ⁿ神職人員會-sái有解說權。當時一般民間普遍有一个觀念，認為英語是無水準个 語言，干-焦ⁿ法語、拉丁語遮是有水準、高尚个語文，所致，民間高尚个人欲講話就講法語；欲讀書就讀拉丁文个作品。 



Tyndale是第一个共聖經翻譯做現代英語个人，1560年佇 Genève出版。後--來出名个 欽定版聖經有百分九十採用伊个 譯本。欽定版聖經是1604年英國國王James一世下令，欲用當時英國人通俗个 語文將聖經翻譯--出-來遮有--个。𪜶集合四十七位聖經學者、專家，用七年个 時間，佇 1611年完成出版，英文全名King James Version of the Bible，簡稱做「KJV」。因為KJV是用一般人攏看捌 个 英文翻譯，所以一般民眾感覺親切，閣歡喜𪜶 會-當用家己个 語文讀聖經。



自從這本「欽定本」英文聖經出版了後，英國人發現原來「上帝也會講英語」。這種發現改變英國人長期自卑个 心理，閣愈來愈肯定家己个 國家。也因為án-ne，以後濟濟英文个 聖經版本，就根據這个英文版本聖經重修訂。真濟出名个文學作品嘛因為欽定本聖經个啟發相連紲出版，像John Bunyan寫个 《天路歷程》、約John Milton寫个《失樂園》等等攏 tsiâⁿ做世界名作。這-媽英語是全世界上強勢个語言。



毋知算好運ia̍h歹運，咱無行過這个過程，外國宣教師替咱 攢好好，閣將羅馬字兩擺送來到厝，敢 會是án-ne，咱 煞 毋-捌寶，無顧hō͘好，據在壓霸个漢文化thún踏。拄好應彼句話：「天下無彼號無料个中晝頓」，平平是hông看輕个語言，英國人用家己个文字提升書寫能力，兼提升民族意識，hō͘國家變強，文學嘛行就ⁿ世界。咱兩擺羅馬字來，攏受漢文化壓迫。第一擺，荷蘭宣教師替Siraya話創設个羅馬字，平埔人捌用來寫「新港文書」，毋-閣已經佇十九世紀初期消失。閣一擺是十九世紀中期來个白話字，煞 hông關佇教會，嘛漸漸hō͘漢字取代。



上帝毋-tāⁿ 會-hiáu講英語，嘛 會-hiáu 講台語。毋-閣英國人發現「上帝也會講英語」个 時，𪜶改變長期自卑个 心理，英文漸漸tsiâⁿ做世界通用个語言，啊咱 煞枉費十九世紀教會个 宣教師替咱用白話字寫个聖經，毋-tāⁿ無像英國人肯定家己，創造家己 个文學，顛倒迷戀漢字，白話字煞 hō͘漢文化崁--過。這-媽華語已經逼殺來佇教會內底，白話字敆台語毋知猶有偌久通活？



我用「逼殺」這兩字並無過份。台灣人無愛用強烈个語詞，外來者煞無硩客氣，用滅絕个手段對--咱。支持華語个人會講：「心胸放hō͘闊，容納無仝个語言。」無好好仔去想个人攏感覺有理，甚至號做顧母語个人嘛認同。𪜶無注意著，佇獨尊華語个政策下跤，華語已經變做「異形」，會吞食其他个母語。獨尊華語hō͘母語變做無路用个語言，所以社會氣氛是華語一定愛學，母語袂-hiáu無要緊。台灣人hông教愛文雅，較無拚注 个氣魄，母語hông壓迫嘛當做應該，自然母語能力下降。若hō͘信徒家己揀，母語能力無好个情形下，會 較愛揀用華語做禮拜。所以終其尾母語就是消失。



 欲解決獨尊華語个現象，愛早日實施「語言平等法」，hō͘各種語言佇平等个地位，互相尊重，和諧鬥陣。佇獨尊華語个現象解除進前，因為華語已經形成唯一「逐家聽有个話」，台灣人會好意欲講「逐家聽有个話」，煞顛倒變做幫贊華語刣死母語个 hó͘仔。所以「逐家聽有个話」袂輸一句刣死母語个魔咒。


咱無愛「異形」、咱無愛「魔咒」，咱愛實施「語言平等法」，互相尊重，和諧鬥陣。遐 -个堅持獨尊華語个人，敢有欲 敆台灣人和諧鬥陣？
