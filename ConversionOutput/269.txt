台文通訊BONG報: 海口人个生活故事
蔡信得 

踮佇海邊个人，𪜶 攏是靠海硩生活，透早到暗，一年四季攏是敆海離袂開，就是án-ne參海攏 袂得通脫離關係。海內个 物件也就是硩供給海口人硩生活个總根頭。換一句話講，海水是永遠硩補給--𪜶 个牛奶。

講著討海人，也有𪜶 个文化。𪜶對佇季節性个氣候，敆季節性个魚類，仔是水文个常識，天氣个 變化，有不止豐富个經驗。Che就是討海人𪜶老練个所在。

第一，𪜶 sím-mih季節，用sím-mih漁網，掠sím-mih種魚，𪜶 攏真清楚。熱天敆寒天有無仝款个魚式，親像講烏魚是佇冬天个冬節。冬節前十日，後十日，佇 chit段期間若過，掠烏魚个漁網就好通收--起-來，閣來就無烏魚，真準確。

第二，就是天氣个變化。佇早前chia-个老一輩个人，𪜶真𠢕看出天氣个變化，嘛真有豐富个氣象經驗。較早科學氣象猶無真發達个時，攏靠𪜶所經驗--出-來-个。

天氣方面个舉例，早雷無過午時雨。冬天看山頭，夏天看海口。正月雷，二月sih，查某人抱囝 走袂離，意思是報頭个風雨liam-mi到。四月初一寒酸（hân-san）腹，就無水通磨墨，閣有其他 真濟，袂-通 佇 chia一一來提出。

講著魚類个方面，親像有毒敆無毒个魚，簡單舉一个例，像一魴（hang）：魴仔魚，二[魚午]（hó）：[魚午]魚，三：城門，四：變身鮕（kó͘），chia--个 攏是有毒个魚。若無注意hō͘  揬--著，著趕緊揣醫生注射，若無，是會 chhèng寒chhèng熱、發炎，疼tiuh-tiuh，以上chit四種魚个魚肉攏真幼膩，真好食，干-焦是有魚仔siûⁿ 佇伊个皮--裡硩厲害。所以若硩掠chit幾種魚个時，愛真細膩，毋-通 hō͘ 伊个刺chha̍k--著。

第三，閣來講著海水个常識，水滿，水焦，一日相差慢四十分鐘。初一、十五中晝佇ⁿ，初十、 二五早佇ⁿ，暗佇ⁿ(佇ⁿ就是水滿)。月出月落水淹(佇ⁿ)三分，初三、十八大焦流。做舵公 (toā-kong；船長) 經驗愛真豐富，佇海上愛負起重大个責任，佇暝--時親像看天氣，觀天星，看方向知東西南北。
親像正北有一粒子午星，伊佇暗頭到天光，就是佇正北攏無徙位。通常星是tùi東爿出，西爿落，閣有三粒排東西橫，叫橫陣。Che 著-愛知伊行个方向敆位置。

較早科學氣象無真發達，chia-个討海人就是靠𪜶老練个經驗，來危急个應變，che是討海人應變个常識，嘛是海口人个一種文化，提供做參考。


（這篇用傳統白話字；作者蹛佇嘉義布袋）
