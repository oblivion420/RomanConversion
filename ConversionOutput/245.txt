台文通訊BONG報: 古坑咖啡－台灣个華山
江澄樹

古坑咖啡真出名，這是這十外年來个代誌niâ。我佇雲林个虎尾蹛過三冬，對雲林个山頂到海口攏 嘛是我个管區，彼時佇 遐做電器廠商个外務，遮 个路草、物產逐項嘛熟透透，佇 1989年離開雲林進前，都也毋-捌聽過古坑咖啡；就我知影个古坑是出產竹筍敆柳丁，若是入去到古坑庄，就會鼻著酸筍个味，因為竹筍若大出，賣袂出--去，農民就會 佇路邊抑是埕--裡曝筍乾，酸ngiuh-ngiuh 个氣味，偌仔nī遠就鼻會著。


台灣个華山是古坑咖啡出名了後遮興起个風景區，華山我往過就去拭-thô過幾若擺；這遍是去hō͘新聞報導娶--去-个，新聞報講遮 个咖啡花開甲偌仔nī súi--leh，就想講tsiâⁿ久無去--啊，路程閣 曷近近--ā，就招súi某--个看欲去行行--leh-無，伊隨答應，嘛算好配合--啦。Kâng講去華山拭-thô，tiāⁿ-tiāⁿ hông誤解叫是欲去中國个華山--leh，就會 hō͘人消遣講：好命喔~，無節無tāng，閣有通-仔出國拭-thô，我就隨解說講：我是欲去出產古坑咖啡个所在，台灣个華山，毋是欲去『岳不群』蹛个山頭，更加無欲去看「東邪、西毒、南帝、北丐敆中神通」硩論劍。

欲去古坑華山，就行74號快速道路接3號高速公路南下，直直到3號高速公路接78號快速道路个古坑交流道落--來。焦ⁿ-仔落快速道路欲往古坑方向，會拄著一娶雙爿攏種suāiⁿ仔樹个路段，懸-懸 个 suāiⁿ仔樹共路掩牢--leh，hō͘規條路那像一个綠色个磅空，節日時仔攏 會 佇綠色个磅空內辦活動、賣物件，吸引真濟觀光客來遮 拭-thô、消費，阮當然嘛 愛促進經濟，共人交關--一-下，就買兩粒遮出產个金鑽王梨，一粒現食，一粒紮轉來台中。阮就佇 遮消磨點外鐘个時間，那食物件那 踅，閣有街頭藝人个表演通看，嘛算是一種享受。

其實，佇雲林古坑敆斗南个所在，早前就有真濟像這種，兩爿有懸-懸 个 suāiⁿ仔樹掩牢--leh 个綠色磅空。雲林縣政府佇開新大路个時，會 踅 對綠色磅空个邊--阿過，保留遮-个大欉樹仔，這-媽 毋-遮 會-當開發觀光、促進經濟，這種个做法，真正值得咱 共呵咾敆肯定。

倚十二點彼跤兜離開綠色磅空，直接向華山出發。來到華山國小大門前，共車停佇路邊，落來用行--个，遮是華山風景區上鬧熱个所在，兩爿个店仝款leh開，毋-閣遊客賰真少，無像往過，若到假日，人插插插。是講都也來--啊，嘛是共行行踅-踅--leh，兩爿一寡休閒餐廳所種个咖啡樹，白色个咖啡花，li-li-落-落 lian 甲 欲了--啊，無像新聞所報--个 án-ne，hō͘人有一點仔失望。拭-thô看心境，心情好就袂 hō͘外在个環境影響，嘛 著駛車共規个華山hui一輾，閣揣一間餐廳食飯，順紲享受遮出名个古坑咖啡。

下一站欲去參觀雲林布袋戲館，無閣上快速道路，對古坑過斗南到虎尾，那駛那回想早前佇 遮 个點點滴滴，經過二十幾冬--啊，遮 个路變tsiâⁿ濟，加 足濟條大通路，kiōng-欲 袂認--得。到虎尾街仔，súi某--个講欲 踅街，因為早前焦ⁿ-仔結婚个時，做陣佇 遮蹛過兩個外月，可能嘛想欲回憶一下仔以早个記持。特別hō͘我感覺--著-个是，這-媽比以早加真鬧熱，早前佇 遮看--著-个，毋是老歲仔，就是學生仔敆囡仔，這-陣有真濟少年人硩 踅街。我斟酌共想想--leh，可能是往過个學生攏 愛鉸短頭鬃閣穿學生服，這時个學生留長頭毛、穿便服，偌有大人款--leh。是講我看踅街个人袂少，買个人煞 嘛有限，干-焦看一寡小食較有人氣。

街仔踅一下有紲-世，連時間都去hō͘ 袂記--得。欲倚五點--啊 遮到雲林布袋戲館，佳哉猶未關門，就緊入去參觀；想欲走揣細漢時个記憶，遮是黃海岱、黃俊雄、黃文澤，三代布袋戲世家个發展地，嘛有台灣布袋戲重要个歷史，也是我細漢上痟个史艷文个故鄉敆出產地。毋-閣，我參觀了，煞有淡薄仔失望；佇 遮所有个布袋戲尪仔攏是新--个，無一屑仔懷舊个感覺，尤其是硩放映个戲齣，內底个對話，無一點仔tng-冬時抑是這-媽 个台語氣口，會-sái講是漢字讀台語音niâ，hō͘人聽了足 袂慣勢--个；比論講：『是這樣嗎（sī 這 iūⁿ 嘛）』，應該愛講「是án-ne喔」、『也許（掖-hí）』，應該講「無定著」。

接紲--落，換去虎尾糖廠，遮是我以早tiāⁿ-tiāⁿ來nah涼開講个好所在，有大欉个樹仔敆 聽am-褒͘-tsê hām其他蟲thuā叫聲个回憶；彼時一个人若無聊就會來遮沈思，想過去、想現在敆未來。紲--落阮 閣行過車路、hāⁿ過poh岸，去行虎尾糖廠个舊鐵橋，走揣少年時彼種趣味个心境敆感覺。對糖廠去舊鐵橋，以早袂-當直痛，這-媽 攏算仝一个景點，所以著-愛 共行hō͘透，一直耍 甲暗暗暗遮離開虎尾，轉來台中。

虎尾糖廠這-陣雖然無早前遐-nī原始、天然，嘛小可較 啦-霎--淡-薄-仔，毋-閣，會-當開放hō͘逐家拭-thô、行踏，那像大型个公園--leh，充分利用，無去hō͘ 葩-hng--去，嘛算造福地方。閣有像我嘛 捌去--過个麻豆糖廠，範圍比虎尾較闊，𪜶開放出來hō͘地方使用，tiāⁿ-tiāⁿ辦大型个活動，吸引真濟觀光客，繁榮地方个經濟，這 攏值得咱 共呵咾。話講倒轉--來，若台中後車頭个糖廠，嘛算是真闊个所在，煞囥佇 遐 葩-hng、生蠓蟲，真正毋知影台中市政府硩創啥，煞 袂-hiáu去敆糖廠疏通，提來利用，會-當改善環境、促進經濟、繁榮在地、造福人群。
