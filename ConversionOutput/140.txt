台文通訊BONG報: 宋米仔對抗大海翁
林美麗　6月底國校仔拄遮結業，一學期結束--啊，tng-leh歡喜有兩個月个時間通好補一下仔元氣--leh，siáng.知病院一通電話共我歇熱个計劃攏拍亂--去。6月29 e晡兩點，病院通知我講囡仔車禍tng-leh急救，叫我愛緊過--去，因為無家屬个簽字𪜶無法度做紲--落-來个檢查。對屏東市phiaⁿ去東港上緊嘛 愛四十分，頭殼內想--个是毋知囡仔有嚴重--無？會-sái聯絡啥人較就近先過共看--一-下？等--leh屘囝若對學校轉--來，欲按怎共安搭？愛提囡仔个健保卡，愛提錢，身份證有可能嘛 愛 共提--去. . .。
去到遐 遮知影挵甲真嚴重，遮踏入急診室，大兄已經佇 遐--啊，伊共我講是對方佇劃雙黃線禁止迴轉个林邊大橋頂轉-斡 欲上北，囡仔拄好欲轉去佳冬，閃袂赴遮挵--著-个。知影伊毋是起事者，我个心肝有較定著，毋-閣 紲--落-來佇 遐等--我-个是一堆等欲簽名个同意書。這擺囡仔實在挵甲真嚴重，規个歇熱攏我佇病院、安養院、厝--裡、成大這幾个所在leh走tsông。佳哉咱這-媽 个醫療真正進步，所擺雖然是挵甲重傷，佇病院一項一項手術个情形下，囡仔親像hông. lih破个布尪仔，隨个仔隨个攏補thīⁿ好勢。因為少年，恢復了真緊，連伊个主治醫生都講阮 足幸運--个，挵甲 遮嚴重閣 會-sái恢復了遐-nī緊，而且閣好跤好手無破siùⁿ，講阮一定做足濟好代，遮 會 遮-nī有福報。等到伊有法度去交通隊做車禍筆錄就已經是車禍了个第50工，開始進入阮 敆對方調解个階段。起事者是一个拄對中部轉來故鄉揣頭路个少年囡仔，26歲，彼工伊無啉酒，只不過是貪緊想欲迴車轉-斡上北，無去注意著佇林邊大橋頂有劃雙黃線禁止迴車轉-踅 个標誌，結果害阮囝挵一下遮嚴重。對方真古意，嘛一直表現出欲負責个誠意。不而過，佇和解个過程𪜶是全部交代hō͘保險公司去處理，因為𪜶有保全險閣加重意外400萬，照理講保險公司是愛替𪜶出面吸收、解決賠償个責任。毋-閣生理人在商言商，調解个時，保險公司看阮囝好跤好手--啊，無親像阮所講--个 遐-nī嚴重，一直無想欲照阮 个訴求賠償。其實對這種車禍理賠个金額計算，阮 嘛是一屑仔經驗都無。因為七年前翁婿捌去挵著一个歐巴桑，害人个手骨斷--去，彼-陣伊賠人二十二萬，這擺阮囝是pín仔骨斷七支、下頦骨碎--去、脾敆肺攏有破空出血、頭殼个後觳有蜘蛛網膜出血、血胸，病情嚴重甲兩擺進出加護病房。親像án-ne，阮是欲按怎計算這種人身傷害个損失？阮上煩惱--个是：伊毋知愛休養偌久遮有法度閣再做空-khuè，拄退伍个少年人，因為車禍規个人生全變款。佇調解个過程，我又閣落入彼種深沈个鬱心，我知影彼是因為過頭操煩个結果，毋-閣對方个保險公司那像冷血个蜈蜞，看阮艱苦、看阮傷心、看阮為囡仔煩惱，介-成 攏 敆 𪜶無佇代。我足受氣，毋-閣 毋知欲按怎敆 𪜶 這種大資本家撨賠償金，家己揣六法全書，看對方犯著民法第幾條、刑法第幾條、照理阮 會-sái請求啥mih賠償…。因為囡仔傷著頭殼，車厄了真濟代誌攏放袂記--啊，阮 遮致覺著代誌大條，揣病院做鑑定，有失去短期記憶个情形。腦神經內、外科攏建議先hō͘食藥仔看māi，若欲用較好个藥仔，愛自費，為著囡仔个健康，較貴嘛 愛 共 開--落。一張一張个醫生證明開--出-來，遮 hō͘保險公司正視著阮囝受--著个傷害。做代表个叔伯阿兄佇調解个過程嘛一直替阮 撨-粟，路尾遮圓滿解決。佇調解个過程hō͘我真感慨：「法律是保謢捌法律个人」這句話真正無毋-著。阮 个訴求毋是佇賠償金个濟少，是這場車禍對一个tng青春个少年囡仔个人身傷害是遐-nī大，起事者一時貪緊煞來犯錯，嘛 hō͘ 阮真大个警醒，自hín了後我hām翁婿leh駛車攏 足細膩，因為法律仝款保障無犯錯个人。刑法个過失傷害告訴愛 佇六個月內提出，所以佇-leh談判个時，除了愛知影談判个技巧，仝款愛有應該有个法律智識。無權無勢个 阮親像一隻宋米仔leh對抗資本家彼隻大海翁，倚靠--个 嘛是毋屈服，毋願ǹg 𪜶 tàm頭个骨格。代誌既然圓滿解決，陪囡仔重hua̍h出伊人生个跤步，是阮 閣來上重要个 空-khuè。
