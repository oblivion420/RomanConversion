台文通訊BONG報: 對台灣母語教育个 ǹg望



作者：孫博萮（Sng, Phok-jû）  （作者是台澎法理建國工作者 ）佇 咱台灣母語復振tshui-捒 个運動中，最近上介重要个討論就是根據《國家語言發展法》要求佇「國民基本教育」各階段愛將「國家語言」列入去「部定課程」內底，本土語言應該改做國高中必修，無疑悟8月17竟然去予教育部「課審會」初審个國中分組否決。「課審會」前一工8月16，我敆兩位台語前輩鬥陣去「國家」教育研究院台北院區參加《十二年國民基本教育本土語文課綱草案》个北區公聽會。博佇會中登記第一个發言，以下是發言个重點，有一部份因為時間關係（每一人只有三分鐘），無法度全部講了，賰--个就用文字提供予主辦單位，有一寡是後--來想--著閣追加--个 ，整理予逐家參考。 頭一步，咱 著-愛為咱台語人个母語正名。台語就是台語，是一个語種个稱呼，台語毋是、嘛 毋-通號做「閩南語」，「閩語」、「閩南語」會-當做一種語系、語群个「分類」，毋是對特定語種个「稱呼」，台語毋是中國个「方言」。所以thōng要緊--个，就是愛 冗早將「台語」正名、棄捒過去以「中國」為中心、正統个思考方式敆立場。基進黨立法委員陳柏惟佇 10月19 嘛針對台語名稱問題對教育部提出質詢，伊認為這-媽課本台語hông稱做「閩南語」無妥當，受著文化、歷史敆風土民情个影響，台語敆閩南語有成大个差別，呼籲教育部應該修正對台語个稱呼方式。第二，既然這-媽《國家語言發展法》已經通過，咱 著-愛 hìnn-捒用「中華話」做思考基礎个心態。像主辦單位提供予--咱 个 這幾本手冊，應該莫用「中華文」、愛直接用台文、客語文、原住民族語文來書寫，這就表示咱主管機關个心態，猶原是用「中華語」為頂位做思考基礎。毋管是用漢字正字抑是羅馬字，若是連主管機關都無能力用全母語來思考，咱 欲按怎來教育咱 个囡仔、欲按怎要求教學現場个老師？若是驚講有人看無，應該是愛準備對譯版本，毋是孤提供一種「中華文」个版本，愛 予每一種本土語言个使用者攏 會-當受著完整个尊重。第三，咱 這-媽有真濟家長拚命leh 共細漢囡仔講台語／母語，但是囡仔大漢了後，煞無法度連結學校教育。囡仔一旦去學校上課，就變做全「中華語」个環境，自校長、老師到同學，kiōng-欲全部攏是「中華語」使用者，學生囡仔欠缺會-當對話个對象，甚至連老師嘛無一定會-hiáu講，無法度予語言能力閣-較進步。這部份毋管課綱按怎修改、加強，攏無可能補救。這表示咱本土語言教育無應該是基本教育个附屬品，應該是主體，一禮拜一節這款設計是絕對無夠--个。真正想欲改善這-媽母語流失个狀況，應該愛規定佇 咱 个教育體系中，設置全母語學校（毋-若是「浸水式教學」爾-爾）。對幼稚園、國小、國中、高中職基礎教育，到大學以上个高等教育，所有个學科攏 愛直接用母語來上課。毋管是社會、自然、音樂、體育、抑是數學、微積分，甚至是英文等外語，攏 愛有法度用母語來教學，教授、碩士生、博士生嘛 會-當用母語來做學問、做研究；毋免感覺這無可能，人香港久長以來就是án-ne 个教育環境（這 嘛漸漸受著中國政府愈來愈重个壓迫，『圖博』、『維吾爾』族、南蒙古嘛 攏是），這部份嘛需要對教師訓練開始做起。第四，阮嘛 會-當了解，現階段欲達成頭前所講个目標猶需要時間。咱現階段會-當先做--个，是優先獎勵有能力用全母語開學科課程个老師，予 𪜶 佇學校開正式課程。另外，除了有通過語言認證个學生應該愛 佇升學考試加分，報考「國家」證照考試、公務人員考試等，嘛 攏應該加分鼓勵。公務人員、「國營」企業、「國軍」等招募人才，嘛應該愛特別設定有母語專長會-當優先錄取个名額。針對考試个部份，嘛 愛設計用母語出題个考卷，予已經有相當程度个考生來進一步加分，增加學習个動力敆誘因。尤其是針對想欲考師範大學、教育大學、參加師資培訓个人，用母語考試更加需要特別加分鼓勵。這 攏是為培養未來用全母語教學个科任老師做準備，án-ne 遮有可能拍破目前教育體系獨尊「中華語」、對母語發展無友善个歹境。　第五，針對這-媽 佇校園、公私部門內底母語使用無友善个環境，主管機關應該愛比照「性別平等委員會」來設置「語言平等委員會」。除了提供語言平等教育，嘛提供使用母語受著壓迫个人，有申訴、救濟个管道，來改善使用母語無自由个狀況。主管機關嘛應該愛提供校園、公私機關各種本土語言通譯个資源，予各族群个自然語言會-當自由流通。第六，針對學術語詞、專有名詞、新个名詞，咱政府應該愛有一个專門个本土語言委員會來研究、發佈，予本土語言嘛 綴 會著時代个進步。有一寡新字嘛 會-sái直接使用外來語个原文，予 咱 敆世界流通會-當 閣-較利便。政府愛設置「國家級」个本土語言通譯團隊，毋管是接待外賓、抑是總統、部會、「國會」敆地方議會開會、公私部門說明會／公聽會／聽證會等等，攏有能力提供專業个通譯服務；公部門、博物館、國家公園、公營重要景點个導覽，嘛 愛訓練、配置母語解sueh人員。另外，咱應該愛 閣-較拍拚來tshui-捒羅馬字使用正常化，全面用羅馬字取代中華注音符號。予 咱 个囡仔毋管是學習本土語言抑是外國語，攏 會-當 閣-較有效率，莫 閣浪費性命去學習中華注音符號。最後，就是親像這款本土語言課綱公聽會、討論會个場合，應該愛每一種語別分開開會討論（這擺是台語文、客語文、原住民族語文全部同齊討論）。因為每一種本土語言拄--著个狀況攏無仝，應該針對個別語言个需求來探討遮 著，討論个問題會-當 較集中、深入，討論个時間嘛 會 閣-較充足。若是不得已一定愛同齊開會，至少應該愛為無仝母語个使用者準備通譯，予每一个人使用母語攏 會-當感受著自在，毋免因為驚講現場有人聽無，就被迫愛用所謂「共同語言」，放棄／犧牲使用家己母語个權利敆機會。針對課審會國中分組初審8月17 个決議，教育部長潘文忠9月初1 个時嘛回應講《國家語言發展法》有明定國民教育階段國家語言是必修課程，嘛規定愛 佇新課綱實施三年後（2022學年）啟動，因此會「依法行政」。毋-閣母語消亡个時間無等人，咱台灣未來欲行向起造一个文化多元、平等个國家，愛 對 這-媽開始就加速tshui-捒母語復振敆正常化个 空-khuè。課程設計毋-若 袂-當減少，甚至愛透過筆者頭前建議个 遮-个路徑閣-較增加；彼款對母語教育無重視个人，嘛應該冗早將𪜶自課審會委員名單內去除，毋-通 予 𪜶繼續做台灣母語復振个鎮路石。#咱來講看māi 專欄，本文使用教育部推薦漢字敆臺灣閩南語羅馬字拼音方案。台文通訊BONG報321期，2020年12月出刊。--------------------------------------------歡迎捐款贊助　李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
