台文通訊BONG報: 白腹仔（『台灣刺鼠』）

#台灣動物記事 專欄，本文使用教育部推薦漢字敆臺灣閩南語羅馬字拼音方案。
台文通訊BONG報312期，2020年3月出刊。



李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：易俊宏



（圖片來源:台北市生物多樣性資料庫http://tpbiodiversity.lifescience.ntu.edu.tw/index.htm  攝影者：柯佳吟 ）



有leh看這个專欄个朋友一定會感覺成奇怪：為啥物頂個月个專欄已經寫過「白腹仔」，但是彼擺是講是『高山白腹鼠』，這擺煞來講是『台灣刺鼠』？

當初會開始寫這个專欄，就是想欲來連結過去咱台灣先輩个文化、敆現在生物學个智識。咱台灣有成濟在種个動物，過去个先輩是按怎來稱呼？現此時遮-个動物是面對啥mih狀況？透過寫專欄，我嘛想欲分享一寡生態、環保个智識。

過去有講著峇-hio̍h、暗光鳥，這款「文化概念」敆「生物分類」無相仝个案例。這個月个專欄嘛是仝款个情形：以前台灣先輩講个「niáu鼠」是leh講『囓齒目鼠總科』內底所有个動物；「白腹仔」下面『白腹鼠屬』个 niáu鼠。實際上『白腹鼠屬』下面嘛只有兩種動物爾-爾，就是『高山白腹鼠』敆『台灣刺鼠』。看這名就知，𪜶腹肚毛是白色--个，上大無仝个所在是『高山白腹鼠』蹛佇海拔1,500公尺以上懸 个所在、1,500公尺以下是『台灣刺鼠』活動个所在。但是兩種「白腹仔」攏是台灣遮有个品種，而且『台灣刺鼠』个學名號做「coninga」、唸--起-來就敆「國姓爺」个台語相-siāng，可能是以前阿啄仔來台灣个時，想欲號一个台灣特色个名，就揀著一个咱台灣遮有个詞。

白腹仔伊主要是食種子、樹葉、樹ínn、樹子，嘛 會-hiáu掠蟲thuā來食。除了佇地面軁來軁去，𪜶 嘛 會-hiáu 擘樹仔，為著佇 懸處袂重敧爿，𪜶 个尾溜嘛 成長，會 敆身軀相當。𪜶 个年歲差不多上濟年半、兩年爾-爾，一擺會-當生三、四隻幼囝，目前是生存猶未有危險。

頂個月有講--過，台灣个 niáu鼠差不多有十規種，白腹仔攏是內底較大隻--个，『台灣刺鼠』个身軀會-當生到20公分左右；高山白腹仔跤-遮-抨 个毛色較烏、這個月講--著个白腹仔跤-遮-抨毛色敆咖啡色較近。會叫𪜶 『台灣刺鼠』嘛是leh講𪜶 个毛：𪜶 跤-遮-抨 个毛有一寡較 橂、較粗，kánn-那毛中有刺仝款，但是為啥物台語無直接叫𪜶「刺鼠」--leh？因為「刺鼠」講--个是『刺蝟』--啦！





#台灣動物記事 專欄，本文使用教育部推薦漢字敆臺灣閩南語羅馬字拼音方案。

台文通訊BONG報312期，2020年3月出刊。





歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox



郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
