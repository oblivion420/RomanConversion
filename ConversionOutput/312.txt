台文通訊BONG報: 愛情个回聲
林昀樺


耳空个回聲

有一屑仔个熟sāi

是回憶來共我創治

抑是你就佇 遮

越頭

心親像hō͘啥物壓迫

原來是

滿滿个無重量个回憶


愛情个回聲

聽著內心捌有个 pho̍k-pho̍k跳

聽著捌有个堅持

聽著捌有个誓盟

聽著我講過

Hō͘我一紀年

我也是無法度共你袂記--得

思念、收藏、回聲

回聲共我問

眷戀啥物？

後悔啥物？

不管是啥物

我知影

無法度越頭轉（轉）--去


愛情个回聲

閣一擺感受家己个艱苦

知影hō͘你騙

也選擇原諒

閣一擺感受家己个 戇呆

啥物 攏是一場空

咱感受个快樂是實在--个

咱鬥陣个回憶是有影--个 

只是你是一個過路人

無屬佇我个過路人


愛情个回聲

快樂

Hán-喝

艱苦

失神

……

每擺个回聲

攏有伊个意義


愛情个回聲

細膩去聽

遮發現

遮-个連疊（liân-tha̍h）个聲

是上介 媠 个 聲音
