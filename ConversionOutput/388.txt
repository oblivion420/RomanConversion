台文通訊BONG報: 佳哉有文化資產敆老樹 ——北投纜車个沉淪敆對抗
主講／蕭文杰記錄／賴昭男北投是一个有好山水、好環境个所在，自日本時代以來，就是真出名个景。這 改 个台語行讀由蕭文杰老師娶領，逐家佇新北投捷運站集合，對「新北投舊車頭」開始導覽。蕭老師講，規个北投地區觀光史，會-sái講敆 這座車頭有真深个牽連，北投人个文史意識嘛是對搶救車頭開始聚集--起-來--个。蕭老師介紹，這-媽 咱看--著个捷運淡水線个車路，基本上就是對古早个台鐵淡水線來--个，包括新北投支線，攏是佇日本時代就起好个火車路。上早，日本人起淡水線主要是欲配合淡水港做貨運，毋-閣落尾淡水港積沙、船路袂通，注定了錢，tsua̋nn改發展觀光。新北投支線就是為著發展在地溫泉个觀光資源遮起个火車路。規條淡水線到戰後改起做捷運，上尾留--落-來唯一个古蹟，就是新北投車頭。毋-閣車頭建築佇鐵枝路廢止以後，台北市政府共賣予彰化个台灣民俗村，經過北投在地人濟濟年个爭取，遮 予車頭有機會轉來佇北投重起。蕭老師講，雖然希望盡量照原貌重起，煞因為施工單位對車頭無夠了解，致使部份構件起了有小可tîng-tânn。車頭掠外，閣一个予在地人真關心个議題，就是「北投纜車」。蕭老師娶逐家行到北投公園內，共逐家說明：為著欲進一步開發北投个觀光資源，有一寡財團敆官員拍算欲 佇北投起纜車，而且欲 佇公園內起纜車系統个相關設施。Án-ne來，定著會破壞原本公園个景緻敆自然環境，甚至影響著在地个溫泉產業。公園內有濟濟老樹，閣有無仝造型个噴水池，蕭老師一項仔一項來介紹，𪜶 攏 敆北投个文化、歷史有牽連。往-陣，在地人毋知北投纜車个建設，會 耍-搪環境，是後--來透過環保團體敆文史老師个開拆，遮沓沓仔了解。居民參與搶救車頭、守護公園个運動，一擺閣一擺敆市政府對抗，經過風風雨雨，終其尾遮 共「北投纜車」建設案擋--落-來。北投因為有溫泉个天然資源，佇日本時代就吸引濟濟日本人來遮 拭-thô。蕭老師娶逐家行過一座歐洲式个噴水池，到甲公園敆溫泉路73巷个巷仔口，這 tah目前是一棟集團經營个溫泉飯店大樓，佇大樓門口邊--阿、無特別hiánn目个石gám仔共 擘--起-去，就是「天狗庵」遺址——這是北投地區頭一間民營个溫泉旅館，北投个溫泉產業就是對 遮起鼓--个。天狗庵遺址个範圍無闊，是挾 佇大樓敆人家厝中ng 个一角仔位。所在狹狹--仔，有起日本式个亭仔敆 nî-tsînn，真有日本味，袂輸成實來到日本个款。蕭老師講，實際上真正个遺址干-焦石gám仔niâ，別个攏是落尾遮整理--出-來--个；雖然無文資身份，毋-閣 會-當 予人感受著北投產業發展个歷史，嘛是真好个教育。除了車頭、公園，北投閣有真濟值得咱去好好仔遊賞个所在，親像：溫泉博物館、梅庭等。一埔短短个時間無法度共規个北投捌透透，毋-閣透過蕭老師个導覽，已經體會著北投自然敆人文相-敆 个特色，毋-若有清溪媠景，閣有原住民、漢人、日本人透lām 个文化。佳哉有遮-个樹仔敆文化資產，北投遮 通保留原始个光景，繼續唌遊客來觀光。
