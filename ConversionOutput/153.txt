台文通訊BONG報: 印象上深个一个所在
李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：林美麗

有一年阿爸載阮去南投拭-thô，阮沿路看沿路耍，半路閣 斡入去內山揣伊个朋友，就佇 欲 轉--來个時發生一件真害个代誌，因為阿爸毋知按怎駛--个，煞駛甲 毋知路去。

彼時陣車頂無導航，阿爸阿母个手機仔閣 攏 敲 袂出--去，車駛甲無油--啊 欲按怎？無法度，駛到一个庄頭，阿爸就娶 阮行入去揣人鬥-衫-仝。拄行入庄，遠遠就聽著狗仔leh吠个聲，雙爿邊--阿 个樹仔青lìng-lìng，金黃色个日頭鬚，共溪水tshiō 甲 那像掖一沿金粉仝款。水溝仔水真清氣，有魚仔佇 遐泅來泅去，溝仔墘嘛有蟳仔佇 遐爬過來爬過去，𪜶 个身軀是透光个水青色，而且有夠大隻，逐隻攏有我个手pôo 遐-nī大。

阮 佇一間人家厝外口大聲喝：「有人佇--leh--無？」過足久--个，遮有一个阿婆--ā行出來問阮 欲創啥。阿爸共 阮 个情形講予伊聽，伊講遐無加油站，嘛無民宿，啊若阮無所在通歇睏，厝閣有房間會-sái借阮蹛。啊暗頓欲去佗位食？阿婆--ā講若無棄嫌，會-當 敆 𪜶做伙食。

趁天色猶未落烏，伊娶 阮去伊个菜園仔挽菜，彼白菜生甲 那茄茉--leh，有夠大欉！葱仔敆韭菜嘛 攏開白花--啊，阿婆--ā講：愛種niâ，食袂去--啦！閣講遮 个人攏真骨力，毋-若家己種菜，連雞仔鴨仔嘛 攏家己飼。

阿爸講這个所在有夠成𪜶細漢蹛个庄跤。厝，是正身護龍，大廳頭前閣有一个埕，埕遐有一台跤踏車。菜園个邊--阿有一个水hia̍p仔，地下水有夠涼--个，我hām小妹那 hia̍p水那 hòo水相噴，有夠好耍。阿母共阿婆--ā 鬥 liàm菜，阿爸綴阿公--阿去葩魚。現掠現煮őo！𪜶 个生活方式哪會 遮怪奇？食暗飽，阿婆--ā用大灶燃燒水予 阮洗身軀，7、8點仔niâ，規庄頭就攏恬tsiuh-tsiuh親像一个空城。

隔轉工早起阿婆--ā煮糜、煎卵予 阮食，食飽，行出庄頭揣著阮 个車，煞發現ia̋n-jín蓋已經生鉎liù--起-來--啊，這、這是啥mih情形？雄雄一隻鳥仔飛--過，「Ka̍nnh～ka̍nnh～」煞 佇我个頭殼頂放一pû屎！Honnh！

「日頭曝著跤-穿--啊，閣 leh睏！」阿母提澹面巾對我个面ù--落，我遮雄雄驚醒。蟳仔--啦、魚仔--啦，阿婆--ā--啦 攏無--去--啊，莫非，我是去夢著傳說中个「世外桃源」？啊講嘛怪奇--啦，這个無受著汙染个「世外桃源」煞 成做我印象上深个所在。  



#演講稿 專欄，本文使用教育部推薦漢字敆臺灣閩南語羅馬字拼音方案。
台文通訊BONG報304期，2019年7月出刊。



歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。


郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
