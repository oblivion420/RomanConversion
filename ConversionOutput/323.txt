台文通訊BONG報: 筍仔跤个糖霜丸（一）
李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
作者：許珮旻



彼年歇熱，阿兄敆阿姊因為阿母誤解，意外去到幾十公里遠个和美學駛車。頭剃--落無洗袂-sái，為著路途遙遠，學費代先交leh等，專工佇和美揣厝蹛一段時間。彼-冬-陣 个我毋知leh創啥，高中時代早早開始暑期輔導，無tiānn-tiānn 佇厝。三不五時轉來聽𪜶講學車个情形、去拜訪表姊敆伊拄出世半冬个外甥仔、猶有稅厝所在阿婆--ā 个代誌。阿姊講，阿婆--ā 𪜶兜有一隻『小黑』，牛--个 轉--去攏 會 共摸頭。




彼隻『小黑』臭mi-moo，kōo鍊仔鍊佇門跤口，聽leh講，活動範圍無超過半徑一米——閣 kánn-那四分之一；阿婆--ā 會去菜市仔抾人無愛个肥肉抑是tshìnn肉，轉來予伊食。聽𪜶講，『小黑』有特殊个技術：伊會-hiáu「拜託拜託」。




聽，攏是聽講--个。




彼日禮拜早起去和美欲 共結訓个兄姊接--轉-來，因為人猶-閣 佇駕訓班，阮去阿婆--ā 遐替𪜶款行李。彼是我頭一改看著『小黑』。




烏攄-攄 phak 佇 遐，衰尾面衰尾面；經過个時看著阮就直直來，哈-哈喘討欲摸。行李那款，那參阿婆仔阿̋伊-sat-tsuh。阿婆--ā問阮有愛狗--無？伊彼隻『小黑』飼年外，無愛飼--啊。



阿母一向愛狗，聽著án-ne生，跍落來參小黑耍。『小黑』兇狂欲 mooh阿母，硞-硞 欲 tsn̄g伊个面。我是躊躇仔躊躇，電話請示兄姊看𪜶啥意見。姊弟仔嘛躊躇仔躊躇，講無愛。『小黑』好親像知影誰遮 通做決定，黏阿母黏牢-牢，尾溜sut 袂停跤。「阿爸一定袂同意。」我án-ne講。阿婆--ā 閣一擺強調，伊講阮若愛就共 娶--轉-去，莫食掉就好。




落尾是阿母無顧逐家反對，共『小黑』牽起去車頂，牽拖講：「恁姊--仔想欲飼狗！」毋是無愛狗，是過去狗仔佇 阮兜攏活袂久，無就是各種無仝个理由會離開，阿爸閣對狗仔冊 甲 毋-móo講。尾--仔，毋甘飼--啊。見若抾一隻狗，最後攏 干-焦 sīn目屎。阿母這回雄雄án-ne生，做這个決定講--khaih 嘛神奇。看著狗仔坐車頂，隨个仔隨个攏 掣一趒，煞無啥意見。就毋知轉--去阿爸反應啥款。




『小黑』真巧，佇伊坐車个時，就發現--啊。



伊愛吹冷氣。車頂五个人一隻狗，小黑𠢕占位，兩肢前跤khuè 佇中ng 个 kheh仔，徛牢-牢，冷氣對面衝，非常enjoy，共舌吐甲長長，遮看遐看，爽甲無tè講。衰著我，佇後座中ng 共圍--leh，毋知偌久無hông洗--過个身軀，狗仔hiàn攪臭味，袂輸gá-欶，正經thāu死人。「莫 共我掣尿就好。」阿母án-ne 踅-踅唸。




阮 佇車頂討論伊个名，阿母講欲叫『嘟嘟、冬冬』（真無新意），臭豆腐、粗皮抑好（阿媽投粗皮一票）。毋知誰先講著粗皮變烏皮，烏皮變『黑皮』，阿母喝出喙「叫Happy好！」Happy 佇車頂攏無放尿，一落車到阮門跤口，跤攑懸-懸，「掣」一phû 足大phû，即時做號！逐家呵咾伊巧。阿母講，有才調禁遮久！註定來咱兜--个--啦！





真正是註定來阮兜--个





Tshím開始，Happy蹛外口。因為身軀猶 thái-ko，予 阮好好仔鑢幾若擺。Happy thái-ko--个 毋 干-焦臭，臭hiàn好處理，規身軀狗觱 遮是問題。看伊予狗觱苦毒甲 袂哀--得，眾人閒閒無代誌共 挲 个時，tâi就那掠。



彼-冬-陣規口灶我上閒，一日到暗就共洗身軀兼掠tâi。坐佇菜瓜棚仔跤掠tâi做狗奴才个日子袂記得開偌久，規个下晡就是掠tâi做趣味。狗觱肥肥，肚仔膨sai-sai，食血食甲飽tuh-tuh。因為傷濟，Happy 閣真愛鼻——有冬-陣仔閣愛食，紲手就共狗觱 挼死佇塗跤，挼 甲規塗跤全狗觱死體，舞甲 袂輸命案現場。阿爸經過講：「悾--个--喔，予你掠曷 會了？」



上煩惱阿爸無甲意，哪知Happy 毋-若愛mooh人大腿閣 𠢕看人目色。對阿爸sai-nai 甲 毋-móo講。阿爸tsáinn仔翹翹，指Happy 个鼻頭講：「你若烏白咬拖仔我就共你載去擲。」Happy來阮兜八冬外，對頭一日起，毋 捌咬過半隻拖仔鞋。




暑假過無偌久，學校開始上課，歇假轉--來阿媽會 共我展Happy真乖，共洗身軀毋免鍊鍊仔。伊閒閒就共拖--來、水欉-欉--leh，Happy 袂烏白走，乖乖仔thìng候阿媽喝「好」，遮緊suan。乖罔乖嘛是袂得大意，我猶是較 甲意參伊做伙坐佇菜瓜棚仔跤。佇 遐伊真𠢕表演特技「拜託拜託」，弄甲逐家歡喜ka̍h。（實在因為鍊仔鍊--leh走袂去，拜託欲放--啦。）「免想！身軀無焦免想欲走，閣 予你耍 甲規身軀塗粉沙，無彩工leh洗。」我共歹，伊就加̋吠；吠無效看阿爸轉--來就換目標共討摸，愛阿爸共放，徛--起-來就拜託。阿爸看甲笑hai-hai，倚過來予 Happy mooh大腿兼搖尾，阿爸攏 會 那 共 挲頭那 敆伊講話，「Án-ne--喔，án-ne--喔，好--啦，等--leh 遮 娶你出--去。」




逐家弄狗嘛 予狗弄，每一个人攏有參Happy鬥陣个方式。

  



Happy是阮兜个心肝仔囝



Happy上愛含媽媽个手，做骨頭哺做骨頭莢，但是齧 甲 足細膩，好親像驚共阿母傷--著仝款。一日兩改，攏總八冬，逐工攏 這形，毋 捌失覺察--著。逐工逐工，聽著車聲就緊張phi̍h-phi̍h-掣，遮 tsông 遐 tsông，萬不得衝出去迎接--人。尾溜撇--leh撇--leh，用kōo搖--个，kōo晃--个，最後kōo sut--个，sut到規跤-穿 攏 綴 leh tsùn。有冬-陣仔閣 會假鎮靜，假仙假tak，看尾溜就捌，從來袂白賊。落尾，閣兼學會-hiáu開門。你就看伊狗會助走、加速，共門捒開一細縫，趁機會就bùn--出-去。阮厝門真重，四歲囡仔可能就捒 袂行。啊Happy為著逐 pùn-sò車，為著迎接阿母轉來厝，學會-hiáu開門。



Happy真愛阿姊，阿姊上tiānn-tiānn 佇厝，上惜--伊嘛上愛共管，雖罔 喝東喝西，訓練伊會握手閣 會-hiáu tsn̄g喙舌，但是學校放學轉--來攏 會紮雞腿骨予做點心，遮 mooh 遐 mooh，閣 會 共 mooh去眠床頂做伙睏；Happy 嘛真愛阿兄，見擺轉--來攏 會 開時間參伊拭-thô，提一塊布共弄。人tak牛阮 tak狗，予伊跳懸-懸，參伊搶，比tsiâ 較有力；若無，就騎阿-tóo-䆀載伊出去葩-葩走。



一擺，阿媽比平常時慢兩三個月轉--來。厝--裡親成五十、一thoo-lá-khuh tng拄好佇仝一工來拜訪。Happy無貼任何人，跤-焦 bùn阿媽跤縫足久足久。阿媽共 挲頭講，「會想hiooh？想講這个人哪會 遮久無看hiooh？好--啦好--啦！」Happy有一隻狗尪仔，攏愛咬去伊个巢囥；因為咬甲烏趖-趖 閣破空，阿媽就一針一線替伊thīnn，thīnn好閣兼洗。逐家攏惜伊惜命命。




講--khaih規間厝我上無伊个緣，因為我一日到暗就欲拖伊去洗身軀。「少爺」若講著出--去走代先，一尾若活龍；若講著洗身軀，hooh，偌無情願--leh！一步一步踏到那幾十公斤重，兩米路共我行規分鐘久遮 趖來我面頭前，頭lê-lê規氣無愛動，直接倒佇塗跤喘，規身軀激到懶屍爛骨，完全毋激力愛人共抱，20斤个體重閣 毋是假。「少爺」著好好仔款待，身軀著勻勻仔共 鑢，鑢完順紲 鑢喙齒。毋情願，苦水罔吞，Happy 嘛是予我洗，等甲我講好，走kánn-那飛。毋知是洗了輕鬆爽快，抑是壓力傷大洗了無爽快，見若一下放狗著-愛兇狂tsông一陣，閣 佇草皮仔頂輾-輾--leh 遮 會甘願。




Happy是阿爸阿母个屘仔囝，雖然袂-hiáu講話（「干-焦金金看，你講話啊！」阿爸那 共摸鼻那 án-ne講。）但是袂忤逆，袂參𪜶 相嚷，𠢕 sai-nai 閣得人疼。佇 阮 攏無佇厝个時陣，是Happy陪𪜶度--過，毋管電火有著無著，Happy永遠坐佇 遐迎接--𪜶。

（後期繼續）




#台灣人寫真 專欄，本文使用教育部推薦漢字敆臺灣閩南語羅馬字拼音方案。
台文通訊BONG報304期，2019年7月出刊。



歡迎捐款贊助　#李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。


郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
