台文通訊BONG報: 徛死
王昭華


舊年，後壁園个荔枝有一欉，無緣無故規欉焦--去，我第一擺聽著客話有這个講法：彼叫做「徛死」，徛--leh，死--去。
佇庄跤不時遮 踅、遐 踅，發見幾若欉「徛死」个樹仔：樹型明明都好勢好勢，thài 會規欉焦觳-觳？𪜶 个形象，就是標準个「徛死」，除了葉仔lian--去勼--去以外，樹kho͘樹le 个架勢，無一絲仔妥協。我遠遠看著𪜶已經斷氣，遮 閣近倚--去，斟酌驗屍，通常會發現𪜶樹頭个皮，hông剝一輾--去——像刣雞對嚨喉割——不而過，雞是一割喉就斷氣，遮 hō͘雞血去觳-觳-tin；樹kho͘無仝，咱人毋是一擺共斬斷，隨結束伊个性命，是剝一tîng皮，hō͘伊水分、營養分袂得過，那凌遲削肉án-ne，慢慢仔hō͘死，等候伊規欉焦水，遮好剉、好收拾。
這款死法，並毋是作穡人原本leh講「徛死」个意思；這是人為--个，是人對樹仔个處決，欲腰斬毋腰斬、欲凌遲毋凌遲，對人來講較方便處理个一種酷刑。

欲 佇入阿庄个大路邊，一欉應該有二十年个樟仔，就án-ne徛--leh，hông剝一輾个皮，規欉焦--去；彼 佇人个寮仔邊，屬私人土地，無話講。佇 B庄个庄內，一欉嘛是袂細欉个樟仔，uan-焦 án-ne徛--leh，hông剝一輾个皮，規欉焦--去；彼 嘛 佇人个破瓦厝邊，私人土地，無法--得。佇 C庄庄外，一條規劃欲歡迎人騎跤踏車來踅 个產業道路，可能是有請（tshíng）著一條錢，沿路兩爿種規排苦苓仔，我遮歡喜leh想講，嗯，這春天來若開花，一定真媠！...想袂到，煞看伊徛好好兩排，一工一工枯焦（ko͘-tâ），原來，樹頭早就有人動刑。

「行道樹」是大都市人遮需要--个：遮蔭（遮-䘼），看媠，製造情調，欶 啦-霎空氣...草地人無需要遮--个。本來就無外闊个產業道路，雙爿面攏有樹仔加 tsiâⁿ鎮tè；樹le伸對路中央來，車過驚會去khê--著；樹身遮日頭，路邊个農作物，日.曝比人較少，產量會去影響--著；草地所在，一世-kè翠青，恁都市人主張个「綠化」，來到阮 遮，毋免閣「化」--啊啦。

彼兩排hō͘人割喉、無聲閣 通唱「春之歌」个苦苓仔，徛甲有一日，忽然間攏失蹤--去，賰點仔膠路邊小tham--出-來个樹頭，知死，毋敢、嘛無才調閣再發--啊。一條錢，一个營造計劃，就án-ne恬恬「化」--去。

「徛死」，那像一个行袂開跤、走無路个人，hō͘命運「就地正法」。

前幾日仔，我第二擺聽著「徛死」，遮知咱Hō-ló話嘛有án-ne講。

隔壁園仔頂個月種个大同仔，攏「徛死」了了，規欉死--去，種無幾欉--起-來，六千kho͘ 个栽仔錢現nó͘-su̍t。無焦-uâ，園主換去買高麗菜栽仔來種，雖然高麗菜佇產地已經喝 甲一粒五kho͘ niâ，種來家己tsiⁿ矸仔菜嘛好。

為啥物 會「徛死」？聽講是仝一坵（khu）園，前後期若種仝類个作物，菌較 𠢕 相 uè，比較較 會「徛死」；除非種別項，上好是差較遠--个，抑無就是田愛 共浸水，兩期中央làng 較久--个。𪜶 个園進前種紅薟椒仔，了.掖臭菁仔，臭菁仔紡--起-來遮 閣種大同仔，紅薟椒仔敆大同仔，算攏屬薟椒仔類--个。

若照án-ne 个理路，敢講，是因為作物無輪替，攏仝類--个 leh 相 uè，致使來「徛死」？！——袂-tín-袂動徛好好，khuaⁿ-khuaⁿ仔死，彼个光景，實在真恐怖；早已經死--啊-个，猶規欉好勢好勢徛甲穩tak-tak，攏 袂倒也攏 毋倒，彼 閣-較恐怖。

王昭華





      舊年，後壁園个荔枝有一欉，無緣無故規欉焦--去，我第一擺聽著客話有這个講法：彼叫做「徛死」，徛--leh，死--去。


      佇庄跤不時遮 踅、遐 踅，發見幾若欉「徛死」个樹仔：樹型明明都好勢好勢，thài 會規欉焦觳-觳？𪜶 个形象，就是標準个「徛死」，除了葉仔lian--去勼--去以外，樹kho͘樹le 个架勢，無一絲仔妥協。我遠遠看著𪜶已經斷氣，遮 閣近倚--去，斟酌驗屍，通常會發現𪜶樹頭个皮，hông剝一輾--去——像刣雞對嚨喉割——不而過，雞是一割喉就斷氣，遮 hō͘雞血去觳-觳-tin；樹kho͘無仝，咱人毋是一擺共斬斷，隨結束伊个性命，是剝一tîng皮，hō͘伊水分、營養分袂得過，那凌遲削肉án-ne，慢慢仔hō͘死，等候伊規欉焦水，遮好剉、好收拾。


     這款死法，並毋是作穡人原本leh講「徛死」个意思；這是人為--个，是人對樹仔个處決，欲腰斬毋腰斬、欲凌遲毋凌遲，對人來講較方便處理个一種酷刑。



     欲 佇入阿庄个大路邊，一欉應該有二十年个樟仔，就án-ne徛--leh，hông剝一輾个皮，規欉焦--去；彼 佇人个寮仔邊，屬私人土地，無話講。佇 B庄个庄內，一欉嘛是袂細欉个樟仔，uan-焦 án-ne徛--leh，hông剝一輾个皮，規欉焦--去；彼 嘛 佇人个破瓦厝邊，私人土地，無法--得。佇 C庄庄外，一條規劃欲歡迎人騎跤踏車來踅 个產業道路，可能是有請（tshíng）著一條錢，沿路兩爿種規排苦苓仔，我遮歡喜leh想講，嗯，這春天來若開花，一定真媠！...想袂到，煞看伊徛好好兩排，一工一工枯焦（ko͘-tâ），原來，樹頭早就有人動刑。



    「行道樹」是大都市人遮需要--个：遮蔭（遮-䘼），看媠，製造情調，欶 啦-霎空氣...草地人無需要遮--个。本來就無外闊个產業道路，雙爿面攏有樹仔加 tsiâⁿ鎮tè；樹le伸對路中央來，車過驚會去khê--著；樹身遮日頭，路邊个農作物，日.曝比人較少，產量會去影響--著；草地所在，一世-kè翠青，恁都市人主張个「綠化」，來到阮 遮，毋免閣「化」--啊啦。



     彼兩排hō͘人割喉、無聲閣 通唱「春之歌」个苦苓仔，徛甲有一日，忽然間攏失蹤--去，賰點仔膠路邊小tham--出-來个樹頭，知死，毋敢、嘛無才調閣再發--啊。一條錢，一个營造計劃，就án-ne恬恬「化」--去。



    「徛死」，那像一个行袂開跤、走無路个人，hō͘命運「就地正法」。



     前幾日仔，我第二擺聽著「徛死」，遮知咱Hō-ló話嘛有án-ne講。



     隔壁園仔頂個月種个大同仔，攏「徛死」了了，規欉死--去，種無幾欉--起-來，六千kho͘ 个栽仔錢現nó͘-su̍t。無焦-uâ，園主換去買高麗菜栽仔來種，雖然高麗菜佇產地已經喝 甲一粒五kho͘ niâ，種來家己tsiⁿ矸仔菜嘛好。



     為啥物 會「徛死」？聽講是仝一坵（khu）園，前後期若種仝類个作物，菌較 𠢕 相 uè，比較較 會「徛死」；除非種別項，上好是差較遠--个，抑無就是田愛 共浸水，兩期中央làng 較久--个。𪜶 个園進前種紅薟椒仔，了.掖臭菁仔，臭菁仔紡--起-來遮 閣種大同仔，紅薟椒仔敆大同仔，算攏屬薟椒仔類--个。



     若照án-ne 个理路，敢講，是因為作物無輪替，攏仝類--个 leh 相 uè，致使來「徛死」？！——袂-tín-袂動徛好好，khuaⁿ-khuaⁿ仔死，彼个光景，實在真恐怖；早已經死--啊-个，猶規欉好勢好勢徛甲穩tak-tak，攏 袂倒也攏 毋倒，彼 閣-較恐怖。
