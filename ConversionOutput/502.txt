台文通訊BONG報: 走鼠串（一）
作者：陳雷



彼个戒嚴个時代，這代誌消息封鎖，到今無啥人知。檢采毋是親像天頂救星某某偉大總統曲--去彼款政治个大事，卻也是咱台灣庄跤稀罕个傳說。所會記，聽講古早單單一回。若無錯，應該是以前日本人个時代--啦。

講彼个倚海僻勢个小所在，罕得人到，真少人蹛。有一站真久，𪜶 爸過身了，孤孤阿喜一人。後--來上介發達个年冬，也不過四五戶个人家。海墘抾海菜，鹹地種番薯，散赤甲鬼欲拖--去。連一个公認个地名都無。予人个印象，有、無攏仝款，無人計較。向西一phiàn曲線彎曲 个 澳，平thánn 个海埔, 東爿坎坎khia̍t-khia̍t番薯韌命生湠个鹹地。景緻一tó優美，若算是現代觀光事業特定个景點，也袂嫌--得。需要予伊一个媠名。暫時號做澳底，相當sù配，袂失人禮。

向南兩、三點鐘，一个好名字个庄頭，叫做美水，討海人个海口。近海魚濟，經濟發達，總--是無澳底觀光優美个品質。Làng工个日，阿喜來遮 抾 pùn-sò，酒矸、豆油矸、舊新聞紙賣錢。美水个人看伊無，庄跤倯，叫伊戇喜--仔。其實毋是戇，海口人ngē-tsiānn，學規年痛天透袂煞个海風keh-kiō͘nn。

有時想--著就愛共人tâu：「我八歲个時，阮老母予鳥鼠咬--死。」美水--个無人欲信，不過澳底个人信信。今你會問，人予鼠活活咬--死，敢 毋是有較離譜？！講也有理，有一个因故。戒嚴令時代，消息封鎖，歹代誌少人知。澳底个鼠毋比別位，貓遐大隻。咱講「人瘦，鼠大隻」，無毋-著，春嫂𪜶有飼貓，澳底單獨一隻，好看頭爾-爾，看著這鼠，走甲無尾溜--去。

確實𪜶母--仔鳥鼠咬死了，𪜶 爸去Makattau 个庄--裡探聽。Makattau 个長老講：「有--啦。這代誌單單一擺。年冬上介歹，滇流滿月个都合。」閣講，大武山个狗毋驚鼠。所以𪜶 爸入去Makattau 个聖山大武山掠狗，轉--來飼袂乖。彼狗野性，攏家己放生，變做自由个流浪狗。成實過--來一甲子，澳底毋 捌 閣有鼠咬人个事件。

大武山个狗敆市內个狗無仝。第一，𪜶 袂啥會吠，毋-kú真𠢕 箍狗螺，所以Makattau 个人講，毋是狗，是山內个 bâ，豺狼个兄弟。第二，野性飼袂乖，毋愛敆人做伙，敆人袂親，家己放生去討食。第三，毋驚大隻鼠，專門掠來食。所以狗來以後，彼鼠加真收跤，毋敢凊彩咬--人，也毋敢鳥鼠仔囝直直生、直直湠。


阿呆毋是伊个名，叫久慣勢--啊，連𪜶母--仔 嘛 袂記得伊个原名。不過，阿呆毋是呆，毋愛敆人交插 爾-爾，hām澳底个狗仝款。或者這个緣故，敆狗特別相好會 合，tiānn-tiānn 相揣，thi-thi-thu̍h-thu̍h，話講規晡，概成攏聽有。現代醫學个智識診斷，應該是自閉个症頭，毋是戇 呆。

澳底个海埔毋-若觀光个優美，而且一年一回，便若8--月滿月滇流个都合，海外个龜千里遠遠一路轉--來，佇 遮 𪜶出世个海墘放卵。所以一年一回，母仔囝來海墘抾龜卵。龜卵值錢，家己毋甘食，kuānn去美水賣錢買新衫。

這年8--月滿月滇流个都合，彼龜照時間一隻一隻攏 轉--來--啊。母仔囝佇海埔等--𪜶。滿--仔 娶頭。伊上大隻，伊會認--得。跤-遮-抨螺仔殼生甲 滇-滇。彼龜見人也袂生份，到位就下性命爬對沙埔个 懸地，去遐放卵。阿喜、阿呆規暝抾卵，到天欲光，風湧tng大，阿喜雄雄聽著後面哀一聲，越一下頭，阿呆無--去--啊，生狂直直走，直直揣。天光个海風欶-欶叫，下性命hiu也無聽--見。海水一湧一湧，有出無入，tng-硩 洘流，揣到中晝出大日，海埔無半人，單單揣著一跤阿呆个紅淺拖。

過--來逐日來遐等。海埔懸地个風hiu-hiu叫，袂輸阿呆硩哀，原在無看伊个影。澳底个狗揣無阿呆，也來遐等。一禮拜一禮拜過，阿喜比彼一湧一湧个海，講：「阿呆去--啊，咱 遮等，伊liam-mi就轉--來。」

隔轉年8--月，彼个滿月滇流个都合，龜攏 轉--來--啊。滿--仔 娶頭，到位一隻一隻爬對沙埔，單單一隻新來--个，跤-遮-抨無生螺仔殼，爬來阿喜个跤邊，徛遐掠伊真真看，也袂生份。阿喜叫是伊新手毋 捌，比彼 懸地講：「對 遐去。」彼龜原在毋行，海埔爬來爬去。到天光，龜放卵了，遮 綴人一隻一隻爬對海--裡去。

連紲三暗，阿喜夢見阿呆，佇龜放卵个海埔共伊講：「阿母，我明年遮-閣 轉來看--你。」雄雄哀一聲就無--去--啊。遮想起彼隻新來个龜，掠伊真真看，敢毋就是阿呆轉來硩看--伊？愈想愈真，心內愈毋甘，規年个傷心孤單變做期待个 ǹg望。喙念：「阿母蹛遮等！」

過--來一年一回，仝彼个龜轉來放卵个都合，彼龜佇 抾著紅淺拖个海埔，掠伊真真看。阿喜共伊講：「阿母佇 遮等--你！」比彼沙崙个 懸地，講：「緊對 遐去。」彼龜聽伊个話，爬對沙崙去放卵。

對 彼年起，伊無閣 抾龜卵。10--月龜放卵煞，逐暗來海埔顧卵。田--裡个鼠若來--喔，伊用棍仔摃。到10--月龜囝pū--出-來，一隻一隻佇海埔爬。海鳥佇天頂看--著，規大陣飛--落-來，尖尖个 喙pue 捅去食。阿喜攑竹篙趕鳥，顧龜囝毋-通 予鳥食--去。

（後期繼續）


衫-敆讀小說專欄，本文使用教育部推薦漢字敆臺灣閩南語羅馬字拼音方案。
台文通訊BONG報302期，2019年5月出刊。

--------------------------------------------

李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。

◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。

作者：陳雷





1

                                                        

彼个戒嚴个時代，這代誌消息封鎖，到今無啥人知。檢采毋是親像天頂救星某某偉大總統曲--去彼款政治个大事，卻也是咱台灣庄跤稀罕个傳說。所會記，聽講古早單單一回。若無錯，應該是以前日本人个時代--啦。



講彼个倚海僻勢个小所在，罕得人到，真少人蹛。有一站真久，𪜶 爸過身了，孤孤阿喜一人。後--來上介發達个年冬，也不過四五戶个人家。海墘抾海菜，鹹地種番薯，散赤甲鬼欲拖--去。連一个公認个地名都無。予人个印象，有、無攏仝款，無人計較。向西一phiàn曲線彎曲 个 澳，平thánn 个海埔, 東爿坎坎khia̍t-khia̍t番薯韌命生湠个鹹地。景緻一tó優美，若算是現代觀光事業特定个景點，也袂嫌--得。需要予伊一个媠名。暫時號做澳底，相當sù配，袂失人禮。



向南兩、三點鐘，一个好名字个庄頭，叫做美水，討海人个海口。近海魚濟，經濟發達，總--是無澳底觀光優美个品質。Làng工个日，阿喜來遮 抾 pùn-sò，酒矸、豆油矸、舊新聞紙賣錢。美水个人看伊無，庄跤倯，叫伊戇喜--仔。其實毋是戇，海口人ngē-tsiānn，學規年痛天透袂煞个海風keh-kiō͘nn。



有時想--著就愛共人tâu：「我八歲个時，阮老母予鳥鼠咬--死。」美水--个無人欲信，不過澳底个人信信。今你會問，人予鼠活活咬--死，敢 毋是有較離譜？！講也有理，有一个因故。戒嚴令時代，消息封鎖，歹代誌少人知。澳底个鼠毋比別位，貓遐大隻。咱講「人瘦，鼠大隻」，無毋-著，春嫂𪜶有飼貓，澳底單獨一隻，好看頭爾-爾，看著這鼠，走甲無尾溜--去。



確實𪜶母--仔鳥鼠咬死了，𪜶 爸去Makattau 个庄--裡探聽。Makattau 个長老講：「有--啦。這代誌單單一擺。年冬上介歹，滇流滿月个都合。」閣講，大武山个狗毋驚鼠。所以𪜶 爸入去Makattau 个聖山大武山掠狗，轉--來飼袂乖。彼狗野性，攏家己放生，變做自由个流浪狗。成實過--來一甲子，澳底毋 捌 閣有鼠咬人个事件。



大武山个狗敆市內个狗無仝。第一，𪜶 袂啥會吠，毋-kú真𠢕 箍狗螺，所以Makattau 个人講，毋是狗，是山內个 bâ，豺狼个兄弟。第二，野性飼袂乖，毋愛敆人做伙，敆人袂親，家己放生去討食。第三，毋驚大隻鼠，專門掠來食。所以狗來以後，彼鼠加真收跤，毋敢凊彩咬--人，也毋敢鳥鼠仔囝直直生、直直湠。



2



阿呆毋是伊个名，叫久慣勢--啊，連𪜶母--仔 嘛 袂記得伊个原名。不過，阿呆毋是呆，毋愛敆人交插 爾-爾，hām澳底个狗仝款。或者這个緣故，敆狗特別相好會 合，tiānn-tiānn 相揣，thi-thi-thu̍h-thu̍h，話講規晡，概成攏聽有。現代醫學个智識診斷，應該是自閉个症頭，毋是戇 呆。



澳底个海埔毋-若觀光个優美，而且一年一回，便若8--月滿月滇流个都合，海外个龜千里遠遠一路轉--來，佇 遮 𪜶出世个海墘放卵。所以一年一回，母仔囝來海墘抾龜卵。龜卵值錢，家己毋甘食，kuānn去美水賣錢買新衫。



這年8--月滿月滇流个都合，彼龜照時間一隻一隻攏 轉--來--啊。母仔囝佇海埔等--𪜶。滿--仔 娶頭。伊上大隻，伊會認--得。跤-遮-抨螺仔殼生甲 滇-滇。彼龜見人也袂生份，到位就下性命爬對沙埔个 懸地，去遐放卵。阿喜、阿呆規暝抾卵，到天欲光，風湧tng大，阿喜雄雄聽著後面哀一聲，越一下頭，阿呆無--去--啊，生狂直直走，直直揣。天光个海風欶-欶叫，下性命hiu也無聽--見。海水一湧一湧，有出無入，tng-硩 洘流，揣到中晝出大日，海埔無半人，單單揣著一跤阿呆个紅淺拖。



過--來逐日來遐等。海埔懸地个風hiu-hiu叫，袂輸阿呆硩哀，原在無看伊个影。澳底个狗揣無阿呆，也來遐等。一禮拜一禮拜過，阿喜比彼一湧一湧个海，講：「阿呆去--啊，咱 遮等，伊liam-mi就轉--來。」



隔轉年8--月，彼个滿月滇流个都合，龜攏 轉--來--啊。滿--仔 娶頭，到位一隻一隻爬對沙埔，單單一隻新來--个，跤-遮-抨無生螺仔殼，爬來阿喜个跤邊，徛遐掠伊真真看，也袂生份。阿喜叫是伊新手毋 捌，比彼 懸地講：「對 遐去。」彼龜原在毋行，海埔爬來爬去。到天光，龜放卵了，遮 綴人一隻一隻爬對海--裡去。



連紲三暗，阿喜夢見阿呆，佇龜放卵个海埔共伊講：「阿母，我明年遮-閣 轉來看--你。」雄雄哀一聲就無--去--啊。遮想起彼隻新來个龜，掠伊真真看，敢毋就是阿呆轉來硩看--伊？愈想愈真，心內愈毋甘，規年个傷心孤單變做期待个 ǹg望。喙念：「阿母蹛遮等！」



過--來一年一回，仝彼个龜轉來放卵个都合，彼龜佇 抾著紅淺拖个海埔，掠伊真真看。阿喜共伊講：「阿母佇 遮等--你！」比彼沙崙个 懸地，講：「緊對 遐去。」彼龜聽伊个話，爬對沙崙去放卵。



對 彼年起，伊無閣 抾龜卵。10--月龜放卵煞，逐暗來海埔顧卵。田--裡个鼠若來--喔，伊用棍仔摃。到10--月龜囝pū--出-來，一隻一隻佇海埔爬。海鳥佇天頂看--著，規大陣飛--落-來，尖尖个 喙pue 捅去食。阿喜攑竹篙趕鳥，顧龜囝毋-通 予鳥食--去。



（後期繼續）





衫-敆讀小說專欄，本文使用教育部推薦漢字敆臺灣閩南語羅馬字拼音方案。

台文通訊BONG報302期，2019年5月出刊。



--------------------------------------------


歡迎捐款贊助　李江却台語文教基金會　（捐款通抵稅，匯款了後請通知02-23112199）

線上捐款(定期定額) https://ppt.cc/fF5bhx

線上捐款(單筆) https://ppt.cc/fcycox

有固定的長期捐款， 讓更多的台語文相關計畫可以穩定的推行，感謝逐家。



郵政劃撥：19021486
戶名：財團法人李江却台語文教基金會
電匯：123-20-050514-2
華南銀行士林分行活儲
戶名：財團法人李江却台語文教基金會




李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。







◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
