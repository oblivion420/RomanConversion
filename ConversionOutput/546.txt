台文通訊BONG報: 草港个鵝肉擔──Tām-sám會第三攤
林漢森





最近為著一寡俗事leh走tsông，煞 較無時間來招一寡仔「媽-tsih」去tām-sám，今仔日tsiâⁿ無簡單會-當招幾个仔「媽-tsih」來去枵-sâi--一-下，這是偌nī仔歡喜个代誌。阮幾个「媽-tsih」參詳了後，決定這擺欲食較好--一-寡-仔，最後阮揀這間徛佇省道１７號道路邊，頂港有名聲、下港有出名个好食鵝肉擔。


這間鵝肉店个外表並無hiáⁿ目，伊是一間起有二、三十年久个二樓透天厝，毋-閣生理是好甲 反--過。伊干-焦賣早頓敆中晝頓爾-爾，暗頓無賣。每工透早一開店，內底椅桌就坐甲 佇ⁿ-佇ⁿ-佇ⁿ，生理好甲人客為著欲搶好位通坐，攏 著-愛提早來排隊；閣-較 譀--个是：人客為著bua̋伊等遐久，攏 著-愛走去頭家leh 粟麵个頭前等，家己捀菜、捀麵轉（轉）--來。

阮為著欲佔好位，一行數名，早早就坐阿吉仔彼台美國進口、闊閣大pān 个 CRV高級車，一路對彰化市沿彰草路行，駛到盡磅拄著17號道路，倒斡就到位，tsiâⁿ好揣。



一到位，內行个阿隆趕緊tsông入店頭排隊，準備點菜；我敆阿吉就趕緊tsông入店內揣椅揣桌來坐。雖罔人客tsiâⁿ濟，毋-閣頭家彼陣人跤手嘛 tsiâⁿ 鈕-掠，阮等無偌久，一項仔一項个菜就沓沓仔捀--出-來；目一呢，桌頂已經一桌gió-gió、tshiⁿ-tshioh tshiⁿ-tshioh 个 tsheⁿ-tshau排好；有tshiⁿ 閣甜个鵝肉，tsìⁿ 甲酥酥个蝦仔，也有炊甲芳摃-摃 个三角仔魚；猶-閣叫一盤炒雜菜麵，內底摻幾若項海產，有花枝、蝦仁，閣有幾項仔叫袂出名个海產；毋-閣，人講「食魚食肉，嘛 著菜甲」，上尾，阮 閣點一項青菜－蕹菜來甲，規桌頂排甲洘tsu̍t-tsu̍t，tsiâⁿ tsheⁿ-tshau。

這擺是阮 tām-sám會食了上tsheⁿ-tshau--个，逐家攏食甲飽tsut-tsut，足歡喜--个。毋-閣，人客實在真正濟，阮 毋敢坐siuⁿ久，驚耽誤著頭家个生理，食差不多半點外鐘久，就趕緊離開。紲--落-去，阮揣一間老牌老字號个咖啡廳，伊已經開幾若年--啊，有淡薄仔名聲。坐--落-來了後，有人點『摩卡』，有人點『藍山』，也有人點『卡布奇諾』，無偌久，規間咖啡廳就變甲芳摃-摃，逐家啉咖啡配話，過一个輕鬆个 e晡。

佇 這个世界景氣遮-nī 䆀 个年代，留蹛台灣本地開錢上實在，雖罔 開 个錢無濟，毋-閣對台灣个景氣上有幫贊，因為，無論你錢按怎開，錢攏 猶留佇台灣內底leh絞，袂走--出-去，彼種經濟循環个效果是你開--出-去金額个幾若倍；無親像一寡仔領十八葩--个，tiāⁿ-tiāⁿ 攏飛行機坐--leh，就去外國拭-thô，錢攏 佇外國leh 開，外匯就án-ne一直走--出-去，對台灣个經濟一點仔幫贊都無，若án-ne-seⁿ，台灣个經濟敢 會好？

人食甲五十外，身體个新陳代謝沓沓仔變慢，若做一-睏食siuⁿ濟，代謝袂去，就會積蹛腹內變做油，袂大kho͘，遮奇怪。為著這个緣故，阮 遮招幾个「會-合」个好朋友，無定期來「tām-sám」--一-下。「Tām-sám」个意思是較清个料理敆營養，無真濟油，嘛無真濟「cholesterol」。上重要--个是袂-sái食siuⁿ濟，來增加胃腸个負擔；胃腸若無負擔，病疼就袂來；人若無病疼，人就清爽；人若清爽，看--起-來就會青春、就會健康。這是「tām-sám會」上重要个目標。
