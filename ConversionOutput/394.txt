台文通訊BONG報: 《台文通訊》30歲賀詞
《台文通訊》30歲鄭良光（《台文通訊》創辦人、第1期～50期總編輯）智慧者硩問恁 tù伊佗位來？欲 tù伊佗位去？藝術家講阮來畫一蕊花獻hō͘台語文運動者文學家講阮看著「hō͘人驚惶ê美麗」大開ê花蕊　thián到盡磅Theⁿ（撐）tī烏暗暝敢 會隨時lian--去？運動者講阮感受著　台灣魂ê性命無保留　無計較歡喜甘願硩展𪜶最後美麗ê形影遠遠一陣囡仔兄硩 hoah囡仔王子mà伊 閣藏--啊做伙來扮公伙仔恁 ê故事台灣人毋知咱 kā寫--落-來人間30年，世間3,000年——賀《台文通訊》創刊30冬紀念李勤岸（《台文通訊》第51期～68期總編輯）有人會-當算出咱人个寵物，講雖然飼五冬，等於咱人个 50歲。我會-當算出咱辦个台語文刊物，一冬等於100歲。所以《台文通訊》佇人間辦30冬，就會-當流傳世間3,000冬。《台文通訊》所主張个漢羅書寫文體，相信毋-若是現此時台文書寫个主流，嘛是有可能流傳萬世代个台語文文體。台灣語文香火个傳承蘇正玄（《台文通訊》第69～96期總編輯）今年是《台文通訊》30週年紀念。非常感謝「李江却台語文教基金會」佇 2011年年底接手《台文通訊》个編輯工作。後--來敆《台文BONG報》合刊做《台文通訊BONG報》，chiâⁿ做台語文學化个專業雜誌，hō͘《台文通訊》chit 葩延續台灣語文香火个「火種」，會-當繼續thn̂g--落-去。30冬个祝福張秀滿（《台文通訊》第97～118期總編輯）時間過真緊，一目呢，《台文通訊》創刊到焦ⁿ已經30冬！我真榮幸捌參與《台文通訊》編輯个 空-khòe，閣擔任過總編輯，佇 chit中間我學習真濟，真寶惜chit个經驗。 一粒種子，puh芽成長，祝福伊繼續大欉，開花結子！祝福《台文通訊》30冬葉國基（《台文通訊》第119-142期總編輯）嬰仔伊ⁿ-伊ⁿ睏，一暝大一寸 一目呢 30冬，嬰仔變大人30个春夏秋冬海外轉戰tùi美國L.阿.Ha-óa-ih到Tho͘-忍-tho͘hTaⁿ親像salmon來歸鄉祝福《台文通訊BONG報》30冬生湠無停，佇 Formosa故鄉感謝逐家為台語付出吳宗信（陽明交通大學機械工程學系教授，2021年8--月起接任國家太空中心主任）《台文通訊》已經30年--啊！真無簡單，感謝佇 chit个過程中所有有志辛苦堅持个付出。伊是我出國讀博士，開始有台灣意識以後，第一本接觸个台語文月刊。透過伊个文章，我學習著正確个語言態度，也就是文字是使用來記載語言最主要个元素（聲音敆語法）个工具。所有个語言攏是平等--个，嘛 hō͘ 我對台語復興个態度敆做法提供健康个養份。最後，願伊通繼續發行--落-去直到永遠，chiâⁿ 做一本有影響力个《台文通訊》。島內、海外衫結連復振台語周清玉（台灣母語聯盟理事長）30年前个台灣，佇 干-焦 會-當講所謂个『國語』个年代，台灣人袂-當講家己个台灣話；海外敆島內个人民，人雖然分離，心猶原衫結連，創立《台文通訊》，這是真寶貴个感情敆智慧！連續30年海內外衫連無歇無煞，是偌濟人个疼惜、努力敆堅持！阮ǹg《台文通訊》團隊致上大个尊敬敆感謝！ 好佳哉！台語文火脈無hua--去，漸漸愈濟人覺醒，加入台語文復振个隊伍。台灣母語聯盟全體攏 會跤步同齊，做伙拍拚！台灣人加油！推動文字化hām文學化个重要鄭麗君（青平台基金會董事長）我佇文化部長任內捌參與推動《國家語言發展法》个立法，助力各族群語言个復振、傳承甲繼續發展；深深體會著：若無《台文通訊》30冬來tshui-捒台灣本土語言个文字化hām文學化，佇-leh民間粒積个 氣力，咱 佇體制內嘛無才調進一步tshui-捒改變，實行文化平權。我真愛甲家己个囡仔講台語。邀請逐家做伙支持《台文通訊》，予 閣-較濟台灣囡仔通有自信來講家己个母語，寫家己个文字。邀請逐家來相-kīng陳柏惟（立法委員）《台文通訊》創刊號是1991年出刊，伊有親像puh芽嘛親像火種个 logo。古早人講「三十而立」，這份刊物遮濟年來猶原無袂記得當初个目標敆理念。Ǹg望《台文通訊》通繼續成長、大欉，延續本土語言个香火。邀請逐家來相-kīng，做伙來生湠台語文化到萬世代。母語傳承，文化記憶林昶佐（立法委員）《台文通訊》今年30歲--啊，這原本是鄭良光、李豐明等前輩成立个「台文習作會」當年佇美國L.阿. 對學習台語電腦文書開始，進入台文書寫、台語文學賞析，進一步串聯台灣敆美國个台文團體、學術研究等，為30年前彼个台灣劇變个年代，留落一phiàn phong-phài 个母語塗壤。《台文通訊》就佇 這 phiàn塗壤中puh-ínn、大漢，成做現存猶 硩發行中、上長久个台文刊物。這份刊物毋-若是一份母語傳承个火種，閣 會-當 予 咱透過其中个作品看著30年來台、美兩地，台灣人个思維想法、生活習慣等文化記憶，足值得逐家來讀、大力支持！普及台文書寫，建立民族主體意識楊大正（滅火器樂團團長）台灣語文个斷種危機，一直是濟濟朋友擔心个問題，少年世代聽無，無願意講个狀況確實予人憂心。是講這幾年有真濟足受歡迎个藝術作品，無論是電影戲劇抑是音樂，攏是全台語--个，雖然危機原在，但是我認為無需要過度悲觀。李江却台語文教基金會久年來一直佇台語正字个讀寫系統上，扮演非常重要个角色，透過普及近代台文書寫个形式，建立台灣語言个民族主體意識～《台文通訊》是近代台文運動上重要个台文刊物。請逐家繼續支持吳永吉（董事長樂團團長）講台語，予我有自信，唱台語，予我有靈魂。 《台文通訊》30年，逐家繼續支持30年。-----------------------------------------------------#台文通訊30歲 專欄。 台文通訊BONG報328期，2021年7月出刊。歡迎捐款贊助　#李江却台語文教基金會　（捐款通抵稅，匯款了後請通知02-23112199）線上捐款(定期定額) https://ppt.cc/fF5bhx線上捐款(單筆) https://ppt.cc/fcycox有固定的長期捐款， 讓更多的台語文相關計畫可以穩定的推行，感謝逐家。郵政劃撥：19021486戶名：財團法人李江却台語文教基金會電匯：123-20-050514-2華南銀行士林分行活儲戶名：財團法人李江却台語文教基金會李江却台語文教基金會需要你个定期捐款，逐個月捐助NT$200以上，咱做伙來推動復振台灣語文个事工，歡迎利用劃撥、電匯、信用卡、郵局『存簿儲金自動轉帳』扣款抑是線頂捐款、現金贊助。◎逐個月贊助本會（台文通訊BONG報發行單位）NT$200（抑是逐冬NT$2,400）以上，做伙支持基金會事工敆雜誌編印發行費用。歡迎利用郵局劃撥、信用卡（寫捐款單）、線頂捐款、現金贊助、銀行/ATM轉帳（轉帳了後請通知）、支票、郵局戶頭自動轉帳扣繳（寫授權書），捐款收據會-當做『列舉扣除額』抵稅个用途。
