台文通訊BONG報: 看記錄片做記錄
Phàichû民國一百年十一月尾，佇〈賽德克．巴萊〉這齣電影猶-閣算時行个期間，我注意著另外一齣記錄片搬演个消息，毋-若是網路頂頭buē少人硩討論，好朋友嘛鼓舞我愛揣時間去看。彼是拍〈無米樂〉个莊導演敆顏導演開五年个時間閣再完成个新作品，號做〈牽阮的手〉，有人講看這齣電影个時陣 會 那哭那笑，到底這是啥mih款个感覺，我真好奇，就án-ne興tshih-tshih 一直要求阮翁陪我去看。


真無簡單，兩禮拜後个十二月初，阮 遮掠著無閒个空縫欲上網買票，想buē到嘉義無硩搬，我干-焦 會-當就近去台中ia̍h是台南看，而且每日只有兩个播送个時段。佇商業利益做前行个現代社會，我想應該真緊就會落檔，所以，無顧遠路決定專工走一逝台中，表示對本土影片个支持。另外一方面，我也用期尾考加分个方式鼓勵學生去看，ǹg望會得為票房盡淡薄仔心力。
會記得電影開始猶未五分鐘，我个目屎就輾--落-來，真怨嘆家己siuⁿ過han-bān，無法度講出為啥物。佇過程中也時常hō͘主角天真、浪漫个個性弄甲笑hai-hai，總算體會著那哭那笑个感覺。這有影是一齣真有時代意義个影片，透過相差十六歲个男女主角堅持欲牽手過一生个愛情故事，記錄𪜶性命中所接觸--著个濟濟為台灣土地奮鬥、犧牲个人物。表現的手法真幼路，台灣民主運動當中个重要事件做tsiâⁿ清楚个交代敆呈現，親像美麗島事件、林義雄住宅血案、鄭南榕自焚遮-个大代誌，凡勢這-媽 个大學生大部份攏 毋知半項。
電影演出差不多有個外月个時間，顏導演佇〈蘭權的一封信〉內面án-ne講：「台灣民主運動、社會運動悲壯个歷史，猶原無法度按頂一代个手中流傳到下一代个心中……阮只有寄望所有受著感動个朋友，會-當傳承hō͘ 閣-較濟甲咱共生共存佇 這塊土地个少年人……」。我問提票根欲來討分數个學生看了有啥mih感想？有人講伊自頭到尾一直拭目屎；有人講伊對緊張閣驚惶个畫面印象真深；有人感受著田醫師無hō͘人掠去關个無奈甲心疼；有人講伊看了kiōng-欲改變支持个政黨；當然嘛有學生講影片攏講台語，伊看無啥有……。我回應學生講：鼓勵恁去看--个 毋-若是愛情、歷史，政治議題更加毋是我个出發點，上重要--个是「台灣」。

最近國際上引起逐家討論--个，就是北韓个統治者過身个消息。看著電視報導北韓全國戒備、人民沿路哭个畫面，hō͘我想起阿母捌 共我講--過个代誌，伊講較早蔣介石往生个時，全台灣嘛是án-ne 个氣氛。這-媽咱會-當享受著言論、行動敆傳播各方面个自由，敢講毋是影片內底遐-个人付出血淚、性命所換--來-个？若無這齣電影，少年家仔硩享受民主成果个時，敢有法度知影？敢有意願去瞭解？
我相信兩位導演佇 遮 个用心甲苦心，逐家攏看現現，因為看過電影个人，應該會-當體會著𪜶 个貢獻不止是牽咱个手，所牽--起-來--个，是每一个台灣人个心。

( 註：〈牽阮的手〉DVD即時起接受預訂，請揣陳小姐0975-222-819、2011hands@gmail.com。)
